 శ్రీశుక్లయజుర్వేదీయ రుద్రాష్టాధ్యాయీ 
 .. ఓం శ్రీ గణేశాయ నమః ..

ఓం
మంగలాచరణం
వందే సిద్ధిప్రదం దేవం గణేశం ప్రియపాలకం .
విశ్వగర్భం చ విఘ్నేశం అనాదిం మంగలం విభూం ..

అథ ధ్యానం -
ధ్యాయేన్నిత్యం మహేశం రజతగిరినిభం చారు చంద్రవతంసం .
రత్నాకల్పోజ్జ్వలాంగం పరశుమృగవరాభీతిహస్తం ప్రసన్నం .. 1..

పద్మాసీనం సమంతాత్స్తుతమమరగణైర్వ్యాఘ్రకృతిం వసానం .
విశ్వాద్యం విశ్వవంద్యం నిఖిలభయహరం పంచవక్త్రం త్రినేత్రం .. 2..

అథ ప్రథమోఽధ్యాయః .
          హరిః ఓం
గణానాం త్వా గణపతిꣳ హవామహే ప్రియాణాం త్వా ప్రియపతిꣳ హవామహే
నిధీనాం త్వా నిధిపతిꣳ హవామహే వసో మమ .
ఆహమజాని గర్భధమా త్వమజాసి గర్భధం .. 1..

గాయత్రీ త్రిష్టుబ్జగత్యనుష్టుప్పంక్త్యా సహ .
బృహత్యుష్ణిహా కకుప్సూచీభిః శమ్యంతు త్వా .. 2..

ద్విపదాయాశ్చతుష్పదాస్త్రిపదాయాశ్చషట్పదాః .
విచ్ఛందా యాశ్చ సచ్ఛందాః సూచీభిః శమ్యంతు త్వా .. 3..

సహస్తోమాః సహచ్ఛందస ఆవృతః సహప్రమా ఋషయః సప్త దైవ్యాః .
పూర్వేషాం పంథామనుదృశ్య ధీరా అన్వాలేభిరే రథ్యో న రశ్మీన్ .. 4..

       (శివసంకల్పసూక్తం .)
యజ్జాగ్రతో దూరముదైతి దైవం తదు సుప్తస్య తథైవైతి .
దూరంగమం జ్యోతిషాం జ్యోతిరేకం తన్మే మనః శివసంకల్పమస్తు .. 1..

యేన కర్మాణ్యపసో మనీషిణో యజ్ఞే కృణ్వంతి విదథేషు ధీరాః .
యదపూర్వం యక్షమంతః ప్రజానాం తన్మే మనః శివసంకల్పమస్తు .. 2..

యత్ప్రజ్ఞానముత చేతో ధృతిశ్చ యజ్జ్యోతిరంతరమృతం ప్రజాసు .
యస్మాన్నఽఋతే కిం చన కర్మ క్రియతే తన్మే మనః శివసంకల్పమస్తు .. 3..

యేనేదం భూతం భువనం భవిష్యత్పరిగృహీతమమృతేన సర్వం .
యేన యజ్ఞస్తాయతే సప్తహోతా తన్మే మనః శివసంకల్పమస్తు .. 4..

యస్మిన్నృచః సామ యజూꣳషి యస్మిన్ ప్రతిష్ఠితా రథనాభావివారాః .
యస్మిꣳశ్చిత్తꣳ సర్వమోతం ప్రజానాం తన్మే మనః శివసంకల్పమస్తు .. 5..

సుషారథిరశ్వానివ యన్మనుష్యాన్నేనీయతేఽభీశుభిర్వాజిన ఇవ .
హృత్ప్రతిష్ఠం యదజిరం జవిష్ఠం తన్మే మనః శివసంకల్పమస్తు .. 6..

ఇతి రుద్రే ప్రథమోఽధ్యాయః ..  1..

అథ ద్వితీయోఽధ్యాయః .
        (పురుషసూక్తం .)
          హరిః ఓం
సహస్రశీర్షా పురుషః సహస్రాక్షః సహస్రపాత్ .
స భూమిꣳ సర్వతః స్పృత్వాత్యతిష్ఠద్దశాంగులం .. 1..

పురుష ఏవేదꣳ సర్వం యద్భూతం యచ్చ భావ్యం .
ఉతామృతత్వస్యేశానో యదన్నేనాతిరోహతి .. 2..

ఏతావానస్య మహిమాతో జ్యాయాఀశ్చ పూరుషః .
పాదోఽస్య విశ్వా భూతాని త్రిపాదస్యామృతం దివి .. 3..

త్రిపాదూర్ధ్వ ఉదైత్పురుషః పాదోఽస్యేహాభవత్పునః .
తతో విష్వఙ్ వ్యక్రామత్సాశనానశనే అభి .. 4..

తతో విరాడజాయత విరాజో అధి పూరుషః .
స జాతో అత్యరిచ్యత పశ్చాద్భూమిమథో పురః .. 5..

తస్మాద్యజ్ఞాత్సర్వహుతః సంభృతం పృషదాజ్యం .
పశూఀస్తాఀశ్చక్రే వాయవ్యానారణ్యా గ్రామ్యాశ్చ యే .. 6..

తస్మాద్యజ్ఞాత్సర్వహుత ఋచః సామాని జజ్ఞిరే .
ఛందాꣳసి జజ్ఞిరే తస్మాద్యజుస్తస్మాదజాయత .. 7..

తస్మాదశ్వా అజాయంత యే కే చోభయాదతః .
గావో హ జజ్ఞిరే తస్మాత్తస్మాజ్జాతా అజావయః .. 8..

తం యజ్ఞం బర్హిషి ప్రౌక్షన్పురుషం జాతమగ్రతః .
తేన దేవా అయజంత సాధ్యా ఋషయశ్చ యే .. 9..

యత్పురుషం వ్యదధుః కతిధా వ్యకల్పయన్ .
ముఖం కిమస్యాసీత్ కిం బాహూ కిమూరూ పాదా ఉచ్యేతే .. 10..

బ్రాహ్మణోఽస్య ముఖమాసీద్బాహూ రాజన్యః కృతః .
ఊరూ తదస్య యద్వైశ్యః పద్భ్యాꣳ శూద్రో అజాయత .. 11..

చంద్రమా మనసో జాతశ్చక్షోః సూర్యో అజాయత .
శ్రోత్రాద్వాయుశ్చ ప్రాణశ్చ ముఖాదగ్నిరజాయత .. 12..

నాభ్యా ఆసీదంతరిక్షꣳ శీర్ష్ణో ద్యౌః సమవర్తత .
పద్భ్యాం భూమిర్దిశః శ్రోత్రాత్తథా లోకాఀ2 .. అకల్పయన్ .. 13..

యత్పురుషేణ హవిషా దేవా యజ్ఞమతన్వత .
వసంతోఽస్యాసీదాజ్యం గ్రీష్మ ఇధ్మః శరద్ధవిః .. 14..

సప్తాస్యాసన్పరిధయస్త్రిఃసప్త సమిధః కృతాః .
దేవా యద్యజ్ఞం తన్వానా అబధ్నన్ పురుషం పశుం .. 15..

యజ్ఞేన యజ్ఞమయజంత దేవాస్తాని ధర్మాణి ప్రథమాన్యాసన్ .
తే హ నాకం మహిమానః సచంత యత్ర పూర్వే సాధ్యాః సంతి దేవాః .. 16..

అద్భ్యః సంభృతః పృథివ్యై రసాచ్చ విశ్వకర్మణః సమవర్తతాగ్రే .
తస్య త్వష్టా విదధద్రూపమేతి తన్మర్త్యస్య దేవత్వమాజానమగ్రే .. 17..

వేదాహమేతం పురుషం మహాంతమాదిత్యవర్ణం తమసః పరస్తాత్ .
తమేవ విదిత్వాఽతి మృత్యుమేతి నాన్యః పంథా విద్యతేఽయనాయ .. 18..

ప్రజాపతిశ్చరతి గర్భే అంతరజాయమానో బహుధా వి జాయతే .
తస్య యోనిం పరిపశ్యంతి ధీరాస్తస్మిన్హ తస్థుర్భువనాని విశ్వా .. 19..

యో దేవేభ్య ఆతపతి యో దేవానాం పురోహితః .
పూర్వో యో దేవేభ్యో జాతో నమో రుచాయ బ్రాహ్మయే .. 20..

రుచం బ్రాహ్మ్యం జనయంతో దేవా అగ్రే తదబ్రువన్ .
యస్త్వైవం బ్రాహ్మణో విద్యాత్తస్య దేవా అసన్వశే .. 21..

శ్రీశ్చ తే లక్ష్మీశ్చ పత్న్యావహోరాత్రే పార్శ్వే నక్షత్రాణి రూపమశ్వినౌ వ్యాత్తం .
ఇష్ణన్నిషాణాముం మ ఇషాణ సర్వలోకం మ ఇషాణ .. 22..

ఇతి రుద్రే ద్వితీయోఽధ్యాయః ..  2..

అథ తృతీయోఽధ్యాయః .
         (అప్రతిరథసూక్తం .)
          హరిః ఓం
ఆశుః శిశానో వృషభో న భీమో ఘనాఘనః క్షోభణశ్చర్షణీనాం .
సంక్రందనోఽనిమిష ఏకవీరః శతꣳ సేనా అజయత్సాకమింద్రః .. 1..

సంక్రందనేనాఽనిమిషేణ జిష్ణునా యుత్కారేణ దుశ్చ్యవనేన ధృష్ణునా .
తదింద్రేణ జయత తత్సహధ్వం యుధో నర ఇషుహస్తేన వృష్ణా .. 2..

స ఇషుహస్తైః స నిషంగిభిర్వశీ సꣳస్రష్టా స యుధ ఇంద్రో గణేన .
సꣳసృష్టజిత్సోమపా బాహుశర్ధ్యుగ్రధన్వా ప్రతిహితాభిరస్తా .. 3..

బృహస్పతే పరిదీయా రథేన రక్షోహామిత్రాఀ2 అపబాధమానః .
ప్రభంజంత్సేనాః ప్రమృణో యుధా జయన్నస్మాకమేధ్యవితా రథానాం .. 4..

బలవిజ్ఞాయః స్థవిరః ప్రవీరః సహస్వాన్వాజీ సహమాన ఉగ్రః .
అభివీరో అభిసత్వా సహోజా జైత్రమింద్ర రథమాతిష్ఠ గోవిత్ .. 5..

గోత్రభిదం గోవిదం వజ్రబాహుం జయంతమజ్మ ప్రమృణంతమోజసా .
ఇమꣳ సజాతా అను వీరయధ్వమింద్రꣳ సఖాయో అను సꣳరభధ్వం .. 6..

అభి గోత్రాణి సహసా గాహమానోఽదయో వీరః శతమన్యురింద్రః .
దుశ్చ్యవనః పృతనాషాడయుధ్యోఽస్మాకꣳ సేనా అవతు ప్ర యుత్సు .. 7..

ఇంద్ర ఆసాం నేతా బృహస్పతిర్దక్షిణా యజ్ఞః పుర ఏతు సోమః .
దేవసేనానామభిభంజతీనాం జయంతీనాం మరుతో యంత్వగ్రం .. 8..

ఇంద్రస్య వృష్ణో వరుణస్య రాజ్ఞ ఆదిత్యానాం మరుతాꣳ శర్ధ ఉగ్రం .
మహామనసాం భువనచ్యవానాం ఘోషో దేవానాం జయతాముదస్థాత్ .. 9..

ఉద్ధర్షయ మఘవన్నాయుధాన్యుత్సత్వనాం మామకానాం మనాꣳసి .
ఉద్వృత్రహన్వాజినాం వాజినాన్యుద్రథానాం జయతాం యంతు ఘోషాః .. 10..

అస్మాకమింద్రః సమృతేషు ధ్వజేష్వస్మాకం యా ఇషవస్తా జయంతు .
అస్మాకం వీరా ఉత్తరే భవంత్వస్మాఀ2 ఉ దేవా అవతా హవేషు .. 11..

అమీషాం చిత్తం ప్రతిలోభయంతీ గృహాణాంగాన్యప్వే పరేహి .
అభి ప్రేహి నిర్దహ హృత్సు శోకైరంధేనామిత్రాస్తమసా సచంతాం .. 12..

అవసృష్టా పరాపత శరవ్యే బ్రహ్మసꣳశితే .
గచ్ఛామిత్రాన్ప్రపద్యస్వ మామీషాంకంచనోచ్ఛిషః .. 13..

ప్రేతా జయతా నర ఇంద్రో వః శర్మ యచ్ఛతు .
ఉగ్రా వః సంతు బాహవోఽనాధృష్యా యథాసథ .. 14..

అసౌ యా సేనా మరుతః పరేషామభ్యైతి న ఓజసా స్పర్ధమానా .
తాం గూహత తమసాఽపవ్రతేన యథామీ అన్యో అన్యం న జానన్ .. 15..

యత్ర బాణాః సంపతంతి కుమారా విశిఖా ఇవ .
తన్న ఇంద్రో బృహస్పతిరదితిః శర్మ యచ్ఛతు విశ్వాహా శర్మ యచ్ఛతు .. 16..

మర్మాణి తే వర్మణా ఛాదయామి సోమస్త్వా రాజాఽమృతేనానువస్తాం .
ఉరోర్వరీయో వరుణస్తే కృణోతు జయంతం త్వాను దేవా మదంతు .. 17..

ఇతి రుద్రే తృతీయోఽధ్యాయః ..  3 ..  
అథ చతుర్థోఽధ్యాయః .
      (సౌరసూక్తం / సూర్యసూక్తం / మిత్రసూక్తం / మైత్రసూక్తం .)
          హరిః ఓం
విభ్రాడ్బృహత్పిబతు సోమ్యం మధ్వాయుర్దధద్యజ్ఞపతావవిహ్రుతం .
వాతజూతో యో అభిరక్షతి త్మనా ప్రజాః పుపోష పురుధా వి రాజతి .. 1..

ఉదు త్యం జాతవేదసం దేవం వహంతి కేతవః .
దృశే విశ్వాయ సూర్యం .. 2..

యేనా పావక చక్షసా భురణ్యంతం జనాఀ2 .. అను .
త్వం వరుణ పశ్యసి .. 3..

దైవ్యావధ్వర్యూ ఆగతꣳ రథేన సూర్యత్వచా . మధ్వా యజ్ఞꣳ సమంజాథే .
తం ప్రత్నథాఽయం వేనశ్చిత్రం దేవానాం .. 4..

తం ప్రత్నథా పూర్వథా విశ్వథేమథా జ్యేష్ఠతాతిం బర్హిషదm+స్వర్విదం .
ప్రతీచీనం వృజనం దోహసే ధునిమాశుం జయంతమను యాసు వర్ధసే .. 5..

అయం వేనశ్చోదయత్పృశ్నిగర్భా జ్యోతిర్జరాయూ రజసో విమానే .
ఇమమపాꣳసంగమే సూర్యస్య శిశుంన విప్రా మతిభీ రిహంతి .. 6..

చిత్రం దేవానాముదగాదనీకం చక్షుర్మిత్రస్య వరుణస్యాగ్నేః .
ఆప్రా ద్యావాపృథివీ అంతరిక్షꣳ సూర్య ఆత్మా జగతస్తస్థుషశ్చ .. 7..

ఆ న ఇడాభిర్విదథే సుశస్తి విశ్వానరః సవితా దేవ ఏతు .
అపి యథా యువానో మత్సథా నో విశ్వం జగదభిపిత్వే మనీషా .. 8..

యదద్య కచ్చ వృత్రహన్నుదగా అభి సూర్య .
సర్వం తదింద్ర తే వశే .. 9..

తరణిర్విశ్వదర్శతో జ్యోతిష్కృదసి సూర్య .
విశ్వమా భాసి రోచనం .. 10..

తత్సూర్యస్య దేవత్వం తన్మహిత్వం మధ్యా కర్తోర్వితతꣳ సం జభార .
యదేదయుక్త హరితః సధస్థాదాద్రాత్రీ వాసస్తనుతే సిమస్మై .. 11..

తన్మిత్రస్య వరుణస్యాభిచక్షే సూర్యో రూపం కృణుతే ద్యోరుపస్థే .
అనంతమన్యద్రుశదస్య పాజః కృష్ణమన్యద్ధరితః సం భరంతి .. 12..

బణ్మహాఀ2 .. అసి సూర్య బడాదిత్య మహాఀ2 .. అసి .
మహస్తే సతో మహిమా పనస్యతేఽద్ధా దేవ మహాఀ2 .. అసి .. 13..

బట్ సూర్య శ్రవసా మహాఀ2 .. అసి . సత్రా దేవ మహాఀ2 .. అసి .
మహ్నా దేవానామసుర్యః పురోహితో విభు జ్యోతిరదాభ్యం .. 14..

శ్రాయంత ఇవ సూర్యం విశ్వేదింద్రస్య భక్షత .
వసూని జాతే జనమాన ఓజసా ప్రతి భాగం న దీధిమ .. 15..

అద్యా దేవా ఉదితా సూర్యస్య నిరꣳహసః పిపృతా నిరవద్యాత్ .
తన్నో మిత్రో వరుణో మామహంతామదితిః సింధుః పృథివీ ఉత ద్యౌః .. 16..

ఆ కృష్ణేన రజసా వర్తమానో నివేశయన్నమృతం మర్త్యం చ .
హిరణ్యయేన సవితా రథేనా దేవో యాతి భువనాని పశ్యన్ .. 17..

ఇతి రుద్రే చతుర్థోఽధ్యాయః ..  4 ..  
అథ పంచమోఽధ్యాయః .
         (రుద్రసూక్తం / నీలసూక్తం .)
          హరిః ఓం
నమస్తే రుద్ర మన్యవ ఉతో త ఇషవే నమః .
బాహుభ్యాముత తే నమః .. 1..

యా తే రుద్ర శివా తనూరఘోరాఽపాపకాశినీ .
తయా నస్తన్వా శంతమయా గిరిశంతాభి చాకశీహి .. 2..

యామిషుం గిరిశంత హస్తే బిభర్ష్యస్తవే .
శివాం గిరిత్ర తాం కురు మా హిꣳసీః పురుషం జగత్ .. 3..

శివేన వచసా త్వా గిరిశాఽచ్ఛావదామసి .
యథా నః సర్వమిజ్జగదయక్ష్మꣳ సుమనా అసత్ .. 4..

అధ్యవోచదధివక్తా ప్రథమో దైవ్యో భిషక్ .
అహీꣳశ్చ సర్వాంజంభయంత్సర్వాశ్చ యాతుధాన్యోఽధరాచీః పరాసువ .. 5..

అసౌ యస్తామ్రో అరుణ ఉత బభ్రుః సుమంగలః .
యే చైనꣳ రుద్రా అభితో దిక్షు శ్రితాః సహస్రశోఽవైషాꣳ హేడ ఈమహే .. 6..

అసౌ యోఽవసర్పతి నీలగ్రీవో విలోహితః .
ఉతైనం గోపా అదృశ్రన్నదృశ్రన్నుదహార్యః స దృష్టో మృడయాతి నః .. 7..

నమోఽస్తు నీలగ్రీవాయ సహస్రాక్షాయ మీఢుషే .
అథో యే అస్య సత్వానోఽహం తేభ్యోఽకరం నమః .. 8..

ప్రముంచ ధన్వనస్త్వముభయోరార్త్న్యోర్జ్యాం .
యాశ్చ తే హస్త ఇషవః పరా తా భగవో వప .. 9..

విజ్యం ధనుః కపర్దినో విశల్యో బాణవాఀ2 .. ఉత .
అనేశన్నస్య యా ఇషవ ఆభురస్య నిషంగధిః .. 10..

యా తే హేతిర్మీఢుష్టమ హస్తే బభూవ తే ధనుః .
తయాస్మాన్విశ్వతస్త్వమయక్ష్మయా పరిభుజ .. 11..

పరి తే ధన్వనో హేతిరస్మాన్వృణక్తు విశ్వతః .
అథో య ఇషుధిస్తవారే అస్మన్నిధేహి తం .. 12..

అవతత్య ధనుష్ట్వꣳ సహస్రాక్ష శతేషుధే .
నిశీర్య శల్యానాం ముఖా శివో నః సుమనా భవ .. 13..

నమస్త ఆయుధాయానాతతాయ ధృష్ణవే .
ఉభాభ్యాముత తే నమో బాహుభ్యాం తవ ధన్వనే .. 14..

మా నో మహాంతముత మా నో అర్భకం మా న ఉక్షంతముత మా న ఉక్షితం .
మా నో వధీః పితరం మోత మాతరం మా నః ప్రియాస్తన్వో రుద్ర రీరిషః .. 15..

మా నస్తోకే తనయే మా న ఆయుషి మా నో గోషు మా నో అశ్వేషు రీరిషః .
మా నో వీరాన్ రుద్ర భామినో వధీర్హవిష్మంతః సదమిత్త్వా హవామహే .. 16..

నమో హిరణ్యబాహవే సేనాన్యే దిశాం చ పతయే నమో
నమో వృక్షేభ్యో హరికేశేభ్యః పశూనాం పతయే నమో
నమః శష్పింజరాయ త్విషీమతే పథీనాం పతయే నమో
నమో హరికేశాయోపవీతినే పుష్టానాం పతయే నమః .. 17..

నమో బభ్లుశాయ వ్యాధినేఽన్నానాం పతయే నమో
నమో భవస్య హేత్యై జగతాం పతయే నమో
నమో రుద్రాయాతతాయినే క్షేత్రాణాం పతయే నమో
నమః సూతాయాహంత్యై వనానాం పతయే నమః .. 18..

నమో రోహితాయ స్థపతయే వృక్షాణాం పతయే నమో
నమో భువంతయే వారివస్కృతాయౌషధీనాం పతయే నమో
నమో మంత్రిణే వాణిజాయ కక్షాణాం పతయే నమో
నమ ఉచ్చైర్ఘోషాయాక్రందయతే పత్తీనాం పతయే నమః .. 19..

నమః కృత్స్నాయతయా ధావతే సత్వనాం పతయే నమో
నమః సహమానాయ నివ్యాధిన ఆవ్యాధినీనాం పతయే నమో
నమో నిషంగిణే కకుభాయ స్తేనానాం పతయే నమో
నమో నిచేరవే పరిచరాయారణ్యానాం పతయే నమః .. 20..

నమో వంచతే పరివంచతే స్తాయూనాం పతయే నమో
నమో నిషంగిణ ఇషుధిమతే తస్కరాణాం పతయే నమో
నమః సృకాయిభ్యో జిఘాꣳసద్భ్యో ముష్ణతాం పతయే నమో
నమోఽసిమద్భ్యో నక్తంచరద్భ్యో వికృంతానాం పతయే నమః .. 21..

నమ ఉష్ణీషిణే గిరిచరాయ కులుంచానాం పతయే నమో
నమ ఇషుమద్భ్యో ధన్వాయిభ్యశ్చ వో నమో
నమ ఆతన్వానేభ్యః ప్రతిదధానేభ్యశ్చ వో నమో
నమ ఆయచ్ఛద్భ్యోఽస్యద్భ్యశ్చ వో నమః .. 22..

నమో విసృజద్భ్యో విధ్యద్భ్యశ్చ వో నమో
నమః స్వపద్భ్యో జాగ్రద్భ్యశ్చ వో నమో
నమః శయానేభ్య ఆసీనేభ్యశ్చ వో నమో
నమస్తిష్ఠద్భ్యో ధావద్భ్యశ్చ వో నమః .. 23..

నమః సభాభ్యః సభాపతిభ్యశ్చ వో నమో
నమోఽశ్వేభ్యోఽశ్వపతిభ్యశ్చ వో నమో
నమ ఆవ్యాధినీభ్యో వివిధ్యంతీభ్యశ్చ వో నమో
నమ ఉగణాభ్యస్తృꣳహతీభ్యశ్చ వో నమః .. 24..

నమో గణేభ్యో గణపతిభ్యశ్చ వో నమో
నమో వ్రాతేభ్యో వ్రాతపతిభ్యశ్చ వో నమో
నమో గృత్సేభ్యో గృత్సపతిభ్యశ్చ వో నమో
నమో విరూపేభ్యో విశ్వరూపేభ్యశ్చ వో నమః .. 25..

నమః సేనాభ్యః సేనానిభ్యశ్చ వో నమో
నమో రథిభ్యో అరథేభ్యశ్చ వో నమో
నమః క్షత్తృభ్యః సంగ్రహీతృభ్యశ్చ వో నమో
నమో మహద్భ్యో అర్భకేభ్యశ్చ వో నమః .. 26..

నమస్తక్షభ్యో రథకారేభ్యశ్చ వో నమో
నమః కులాలేభ్యః కర్మారేభ్యశ్చ వో నమో
నమో నిషాదేభ్యః పుంజిష్టేభ్యశ్చ వో నమో
నమః శ్వనిభ్యో మృగయుభ్యశ్చ వో నమః .. 27..

నమః శ్వభ్యః శ్వపతిభ్యశ్చ వో నమో
నమో భవాయ చ రుద్రాయ చ
నమః శర్వాయ చ పశుపతయే చ
నమో నీలగ్రీవాయ చ శితికంఠాయ చ .. 28..

నమః కపర్దినే చ వ్యుప్తకేశాయ చ
నమః సహస్రాక్షాయ చ శతధన్వనే చ
నమో గిరిశయాయ చ శిపివిష్టాయ చ
నమో మీఢుష్టమాయ చేషుమతే చ .. 29..

నమో హ్రస్వాయ చ వామనాయ చ
నమో బృహతే చ వర్షీయసే చ
నమో వృద్ధాయ చ సవృధే చ
నమోఽగ్ర్యాయ చ ప్రథమాయ చ .. 30..

నమ ఆశవే చాజిరాయ చ
నమః శీఘ్ర్యాయ చ శీభ్యాయ చ
నమ ఊర్మ్యాయ చావస్వన్యాయ చ
నమో నాదేయాయ చ ద్వీప్యాయ చ .. 31..

నమో జ్యేష్ఠాయ చ కనిష్ఠాయ చ
నమః పూర్వజాయ చాపరజాయ చ
నమో మధ్యమాయ చాపగల్భాయ చ
నమో జఘన్యాయ చ బుధ్న్యాయ చ .. 32..

నమః సోభ్యాయ చ ప్రతిసర్యాయ చ
నమో యామ్యాయ చ క్షేమ్యాయ చ
నమః శ్లోక్యాయ చావసాన్యాయ చ
నమ ఉర్వర్యాయ చ ఖల్యాయ చ .. 33..

నమో వన్యాయ చ కక్ష్యాయ చ
నమః శ్రవాయ చ ప్రతిశ్రవాయ చ
నమ ఆశుషేణాయ చాశురథాయ చ
నమః శూరాయ చావభేదినే చ .. 34..

నమో బిల్మినే చ కవచినే చ
నమో వర్మిణే చ వరూథినే చ
నమః శ్రుతాయ చ శ్రుతసేనాయ చ
నమో దుందుభ్యాయ చాహనన్యాయ చ .. 35..

నమో ధృష్ణవే చ ప్రమృశాయ చ
నమో నిషంగిణే చేషుధిమతే చ
నమస్తీక్ష్ణేషవే చాయుధినే చ
నమః స్వాయుధాయ చ సుధన్వనే చ .. 36..

నమః స్రుత్యాయ చ పథ్యాయ చ
నమః కాట్యాయ చ నీప్యాయ చ
నమః కుల్యాయ చ సరస్యాయ చ
నమో నాదేయాయ చ వైశంతాయ చ .. 37..

నమః కూప్యాయ చావట్యాయ చ
నమో వీధ్ర్యాయ చాతప్యాయ చ
నమో మేఘ్యాయ చ విద్యుత్యాయ చ
నమో వర్ష్యాయ చావర్ష్యాయ చ .. 38..

నమో వాత్యాయ చ రేష్మ్యాయ చ
నమో వాస్తవ్యాయ చ వాస్తుపాయ చ
నమః సోమాయ చ రుద్రాయ చ
నమస్తామ్రాయ చారుణాయ చ .. 39..

నమః శంగవే చ పశుపతయే చ
నమ ఉగ్రాయ చ భీమాయ చ
నమోఽగ్రేవధాయ చ దూరేవధాయ చ
నమో హంత్రే చ హనీయసే చ
నమో వృక్షేభ్యో హరికేశేభ్యో నమస్తారాయ .. 40..

నమః శంభవాయ చ మయోభవాయ చ
నమః శంకరాయ చ మయస్కరాయ చ
నమః శివాయ చ శివతరాయ చ .. 41..

నమః పార్యాయ చావార్యాయ చ
నమః ప్రతరణాయ చోత్తరణాయ చ
నమస్తీర్థ్యాయ చ కూల్యాయ చ
నమః శష్ప్యాయ చ ఫేన్యాయ చ .. 42..

నమః సికత్యాయ చ ప్రవాహ్యాయ చ
నమః కిꣳశిలాయ చ క్షయణాయ చ
నమః కపర్దినే చ పులస్తయే చ
నమ ఇరిణ్యాయ చ ప్రపథ్యాయ చ .. 43..

నమో వ్రజ్యాయ చ గోష్ఠ్యాయ చ
నమస్తల్ప్యాయ చ గేహ్యాయ చ
నమో హృదయ్యాయ చ నివేష్ప్యాయ చ
నమః కాట్యాయ చ గహ్వరేష్ఠాయ చ .. 44..

నమః శుష్క్యాయ చ హరిత్యాయ చ
నమః పాꣳసవ్యాయ చ రజస్యాయ చ
నమో లోప్యాయ చోలప్యాయ చ
నమ ఊర్వ్యాయ చ సూర్వ్యాయ చ .. 45..

నమః పర్ణాయ చ పర్ణశదాయ చ
నమ ఉద్గురమాణాయ చాభిఘ్నతే చ
నమ ఆఖిదతే చ ప్రఖిదతే చ
నమః ఇషుకృద్భ్యో ధనుష్కృద్భ్యశ్చ వో నమో
నమో వః కిరికేభ్యో దేవానాꣳ హృదయేభ్యో నమో
విచిన్వత్కేభ్యో నమో విక్షిణత్కేభ్యో నమ ఆనిర్హతేభ్యః .. 46..

ద్రాపే అంధసస్పతే దరిద్రం నీలలోహిత .
ఆసాం ప్రజానామేషాం పశూనాం మా భేర్మా రోఙ్భో చ నః కించనామమత్ .. 47..

ఇమా రుద్రాయ తవసే కపర్దినే క్షయద్వీరాయ ప్రభరామహే మతీః .
యథా శమసద్ద్విపదే చతుష్పదే విశ్వం పుష్టం గ్రామే అస్మిన్ననాతురం .. 48..

యా తే రుద్ర శివా తనూః శివా విశ్వాహా భేషజీ .
శివా రుతస్య భేషజీ తయా నో మృడ జీవసే .. 49..

పరి నో రుద్రస్య హేతిర్వృణక్తు పరి త్వేషస్య దుర్మతిరఘాయోః .
అవ స్థిరా మఘవద్భ్యస్తనుష్వ మీఢ్వస్తోకాయ తనయాయ మృడ .. 50..

మీఢుష్టమ శివతమ శివో నః సుమనా భవ .
పరమే వృక్ష ఆయుధం నిధాయ కృత్తిం వసాన ఆచర పినాకం బిభ్రదాగహి .. 51..

వికిరిద్ర విలోహిత నమస్తే అస్తు భగవః .
యాస్తే సహస్రꣳ హేతయోఽన్యమస్మన్నివపంతు తాః .. 52..

సహస్రాణి సహస్రశో బాహ్వోస్తవ హేతయః .
తాసామీశానో భగవః పరాచీనా ముఖా కృధి .. 53..

అసంఖ్యాతా సహస్రాణి యే రుద్రా అధి భూమ్యాం .
తేషాꣳ సహస్రయోజనేఽవ ధన్వాని తన్మసి .. 54..

అస్మిన్మహత్యర్ణవేఽన్తరిక్షే భవా అధి .
తేషాꣳ సహస్రయోజనేఽవ ధన్వాని తన్మసి .. 55..

నీలగ్రీవాః శితికంఠా దివꣳ రుద్రా ఉపశ్రితాః .
తేషాꣳ సహస్రయోజనేఽవ ధన్వాని తన్మసి .. 56..

నీలగ్రీవాః శితికంఠాః శర్వా అధః క్షమాచరాః .
తేషాꣳ సహస్రయోజనేఽవ ధన్వాని తన్మసి .. 57..

యే వృక్షేషు శష్పింజరా నీలగ్రీవా విలోహితాః .
తేషాꣳ సహస్రయోజనేఽవ ధన్వాని తన్మసి .. 58..

యే భూతానామధిపతయో విశిఖాసః కపర్దినః .
తేషాꣳ సహస్రయోజనేఽవ ధన్వాని తన్మసి .. 59..

యే పథాం పథిరక్షయ ఐలబృదా ఆయుర్యుధః .
తేషాꣳ సహస్రయోజనేఽవ ధన్వాని తన్మసి .. 60..

యే తీర్థాని ప్రచరంతి సృకాహస్తా నిషంగిణః .
తేషాꣳ సహస్రయోజనేఽవ ధన్వాని తన్మసి .. 61..

యేఽన్నేషు వివిధ్యంతి పాత్రేషు పిబతో జనాన్ .
తేషాꣳ సహస్రయోజనేఽవ ధన్వాని తన్మసి .. 62..

య ఏతావంతశ్చ భూయాꣳసశ్చ దిశో రుద్రా వితస్థిరే .
తేషాꣳ సహస్రయోజనేఽవ ధన్వాని తన్మసి .. 63..

నమోఽస్తు రుద్రేభ్యో యే దివి యేషాం వర్షమిషవస్తేభ్యో
దశ ప్రాచీర్దశ దక్షిణా దశ ప్రతీచీర్దశోదీచీర్దశోర్ధ్వాస్తేభ్యో
నమో అస్తు తే నోఽవంతు తే నో మృడయంతు తే యం
ద్విష్మో యశ్చ నో ద్వేష్టి తమేషాం జంభే దధ్మః .. 64..

నమోఽస్తు రుద్రేభ్యో యేఽన్తరిక్షే యేషాం వాత ఇషవస్తేభ్యో
దశ ప్రాచీర్దశ దక్షిణా దశ ప్రతీచీర్దశోదీచీర్దశోర్ధ్వాస్తేభ్యో
నమో అస్తు తే నోఽవంతు తే నో మృడయంతు తే యం
ద్విష్మో యశ్చ నో ద్వేష్టి తమేషాం జంభే దధ్మః .. 65..

నమోఽస్తు రుద్రేభ్యో యే పృథివ్యాం యేషామన్నమిషవస్తేభ్యో
దశ ప్రాచీర్దశ దక్షిణా దశ ప్రతీచీర్దశోదీచీర్దశోర్ధ్వాస్తేభ్యో
నమో అస్తు తే నోఽవంతు తే నో మృడయంతు తే యం
ద్విష్మో యశ్చ నో ద్వేష్టి తమేషాం జంభే దధ్మః .. 66..

ఇతి రుద్రే పంచమోఽధ్యాయః ..  5..

అథ షష్ఠోఽధ్యాయః .
        (మహచ్ఛిర / సోమస్తవన / త్ర్యంబక యజనం .)
          హరిః ఓం
వయꣳసోమ వ్రతే తవ మనస్తనూషు బిభ్రతః .
ప్రజావంతః సచేమహి .. 1..

ఏష తే రుద్ర భాగః సహ స్వస్రాఽమ్బికయా తం జుషస్వ స్వాహైష తే రుద్ర భాగ ఆఖుస్తే పశుః .. 2..

అవ రుద్రమదీమహ్యవ దేవం త్ర్యంబకం .
యథా నో వస్యసస్కరద్యథా నః శ్రేయసస్కరద్యథా నో వ్యవసాయయాత్ .. 3..

భేషజమసి భేషజం గవేఽశ్వాయ పురుషాయ భేషజం .
సుఖం మేషాయ మేష్యై .. 4..

త్ర్యంబకం యజామహే సుగంధిం పుష్టివర్ధనం .
ఉర్వారుకమివ బంధనాన్మృత్యోర్ముక్షీయ మాఽమృతాత్ .
త్ర్యంబకం యజామహే సుగంధిం పతివేదనం .
ఉర్వారుకమివ బంధనాదితో ముక్షీయ మాముతః .. 5..

ఏతత్తే రుద్రావసం తేన పరో మూజవతోఽతీహి .
అవతతధన్వా పినాకావసః కృత్తివాసా అహిꣳసన్నః శివోఽతీహి .. 6..

త్ర్యాయుషం జమదగ్నేః కశ్యపస్య త్ర్యాయుషం .
యద్దేవేషు త్ర్యాయుషం తన్నో అస్తు త్ర్యాయుషం .. 7..

శివో నామాసి స్వధితిస్తే పితా నమస్తే అస్తు మా మా హిꣳసీః .
నివర్తయామ్యాయుషేఽన్నాద్యాయ ప్రజననాయ రాయస్పోషాయ సుప్రజాస్త్వాయ సువీర్యాయ .. 8..

ఇతి రుద్రే షష్ఠోఽధ్యాయః ..  6..

అథ సప్తమోఽధ్యాయః .
       అథ జటాఽధ్యాయ .
          హరిః ఓం
ఉగ్రశ్చ భీమశ్చ ధ్వాంతశ్చ ధునిశ్చ .
సాసహ్వాంశ్చాభియుగ్వా చ విక్షిపః స్వాహా .. 1..

అగ్నిꣳ హృదయేనాశనిꣳ హృదయాగ్రేణ పశుపతిం కృత్స్నహృదయేన భవం యక్నా .
శర్వం మతస్నాభ్యామీశానం మన్యునా మహాదేవమంతః పర్శవ్యేనోగ్రం
దేవం వనిష్ఠునా వసిష్ఠహనుః శింగీని కోశ్యాభ్యాం .. 2..

ఉగ్రం ల్లోహితేన మిత్రꣳ సౌవ్రత్యేన రుద్రం దౌర్వ్రత్యేనేంద్రం ప్రక్రీడేన మరుతో బలేన సాధ్యాన్ప్రముదా .
భవస్య కంఠ్యꣳ రుద్రస్యాంతః పార్శ్వ్యం మహాదేవస్య యకృచ్ఛర్వస్య వనిష్ఠుః పశుపతేః పురీతత్ .. 3..

లోమభ్యః స్వాహా లోమభ్యః స్వాహా త్వచే స్వాహా త్వచే స్వాహా
లోహితాయ స్వాహా లోహితాయ స్వాహా మేదోభ్యః స్వాహా మేదోభ్యః స్వాహా .
మాꣳసేభ్యః స్వాహా మాꣳసేభ్యః స్వాహా స్నావభ్యః స్వాహా స్నావభ్యః స్వాహా
అస్థభ్యః స్వాహా అస్థభ్యః స్వాహా మజ్జభ్యః స్వాహా మజ్జభ్యః స్వాహా .
రేతసే స్వాహా పాయవే స్వాహా .. 4..

ఆయాసాయ స్వాహా ప్రాయాసాయ స్వాహా సంయాసాయ స్వాహా వియాసాయ స్వాహోద్యాసాయ స్వాహా .
శుచే స్వాహా శోచతే స్వాహా శోచమానాయ స్వాహా శోకాయ స్వాహా .. 5..

తపసే స్వాహా తప్యతే స్వాహా తప్యమానాయ స్వాహా తప్తాయ స్వాహా ఘర్మాయ స్వాహా .
నిష్కృత్యై స్వాహా ప్రాయశ్చిత్త్యై స్వాహా భేషజాయ స్వాహా .. 6..

యమాయ స్వాహాంతకాయ స్వాహా మృత్యవే స్వాహా బ్రహ్మణే స్వాహా బ్రహ్మహత్యాయై స్వాహా .
విశ్వేభ్యో దేవేభ్యః స్వాహా ద్యావాపృథివీభ్యాꣳ స్వాహా .. 7..

ఇతి రుద్రే సప్తమోఽధ్యాయః ..  7..

అథ అష్టమోఽధ్యాయః .
         (చమకప్రశ్నః .)
          హరిః ఓం
వాజశ్చ మే ప్రసవశ్చ మే ప్రయతిశ్చ మే ప్రసితిశ్చ మే
ధీతిశ్చ మే క్రతుశ్చ మే స్వరశ్చ మే శ్లోకశ్చ మే
శ్రవశ్చ మే శ్రుతిశ్చ మే జ్యోతిశ్చ మే స్వశ్చ మే
యజ్ఞేన కల్పంతాం .. 1..

ప్రాణశ్చ మేఽపానశ్చ మే వ్యానశ్చ మేఽసుశ్చ మే
చిత్తం చ మ ఆధీతం చ మే వాక్ చ మే మనశ్చ మే
చక్షుశ్చ మే శ్రోత్రం చ మే దక్షశ్చ మే బలం చ మే
యజ్ఞేన కల్పంతాం .. 2..

ఓజశ్చ మే సహశ్చ మ ఆత్మా చ మే తనూశ్చ మే
శర్మ చ మే వర్మ చ మేఽఙ్గాని చ మేఽస్థీని చ మే
పరూꣳషి చ మే శరీరాణి చ మ ఆయుశ్చ మే జరా చ మే
యజ్ఞేన కల్పంతాం .. 3..

జ్యైష్ఠ్యం చ మ ఆధిపత్యం చ మే మన్యుశ్చ మే భామశ్చ మేఽమశ్చ మేఽమ్భశ్చ మే
జేమా చ మే మహిమా చ మే వరిమా చ మే ప్రథిమా చ మే
వర్షిమా చ మే ద్రాఘిమా చ మే వృద్ధం చ మే వృద్ధిశ్చ మే
యజ్ఞేన కల్పంతాం .. 4..

సత్యం చ మే శ్రద్ధా చ మే జగచ్చ మే ధనం చ మే
విశ్వం చ మే మహశ్చ మే క్రీడా చ మే మోదశ్చ మే
జాతం చ మే జనిష్యమాణం చ మే సూక్తం చ మే సుకృతం చ మే
యజ్ఞేన కల్పంతాం .. 5..

ఋతం చ మేఽమృతం చ మేఽయక్ష్మం చ మేఽనామయచ్చ మే
జీవాతుశ్చ మే దీర్ఘాయుత్వం చ మేఽనమిత్రం చ మేఽభయం చ మే
సుఖం చ మే శయనం చ మే సూషాశ్చ మే సుదినం చ మే
యజ్ఞేన కల్పంతాం .. 6..

యంతా చ మే ధర్తా చ మే క్షేమశ్చ మే ధృతిశ్చ మే
విశ్వం చ మే మహశ్చ మే సంవిచ్చ మే జ్ఞాత్రం చ మే
సూశ్చ మే ప్రసూశచ మే సీరం చ మే లయశ్చ మే
యజ్ఞేన కల్పంతాం .. 7..

శం చ మే మయశ్చ మే ప్రియం చ మేఽనుకామశ్చ మే
కామశ్చ మే సౌమనసశ్చ మే భగశ్చ మే ద్రవిణం చ మే
భద్రం చ మే శ్రేయశ్చ మే వసీయశ్చ మే యశశ్చ మే
యజ్ఞేన కల్పంతాం .. 8..

ఊర్క్చ మే సూనృతా చ మే పయశ్చ మే రసశ్చ మే
ఘృతం చ మే మధు చ మే సగ్ధిశ్చ మే సపీతిశ్చ మే
కృషిశ్చ మే వృష్టిశ్చ మే జైత్రం చ మ ఔద్భిద్యం చ మే
యజ్ఞేన కల్పంతాం .. 9..

రయిశ్చ మే రాయశ్చ మే పుష్టం చ మే పుష్టిశ్చ మే
విభు చ మే ప్రభు చ మే పూర్ణం చ మే పూర్ణతరం చ మే
కుయవం చ మేఽక్షితం చ మేఽన్నం చ మేఽక్షుచ్చ మే
యజ్ఞేన కల్పంతాం .. 10..

విత్తం చ మే వేద్యం చ మే భూతం చ మే భవిష్యచ్చ మే
సుగం చ మే సుపథ్యం చ మ ఋద్ధం చ మ ఋద్ధిశ్చ మే
క్లృప్తం చ మే క్లృప్తిశ్చ మే మతిశ్చ మే సుమతిశ్చ మే
యజ్ఞేన కల్పంతాం .. 11..

వ్రీహయశ్చ మే యవాశ్చ మే మాషాశ్చ మే తిలాశ్చ మే
ముద్రాశ్చ మే ఖల్వాశ్చ మే ప్రియంగవశ్చ మేఽణవశ్చ మే
శ్యామాకాశ్చ మే నీవారాశ్చ మే గోధూమాశ్చ మే మసూరాశ్చ మే
యజ్ఞేన కల్పంతాం .. 12..

అశ్మా చ మే మృత్తికా చ మే గిరయశ్చ మే పర్వతాశ్చ మే
సికతాశ్చ మే వనస్పతయశ్చ మే హిరణ్యం చ మేఽయశ్చ మే
శ్యామం చ మే లోహం చ మే సీసం చ మే త్రపు చ మే
యజ్ఞేన కల్పంతాం .. 13..

అగ్నిశ్చ మ ఆపశ్చ మే వీరుధశ్చ మ ఓషధయశ్చ మే
కృష్టపచ్యాశ్చ మేఽకృష్టపచ్యాశ్చ మే గ్రామ్యాశ్చ మే పశవ ఆరణ్యాశ్చ మే
విత్తం చ మే విత్తిశ్చ మే భూతం చ మే భూతిశ్చ మే
యజ్ఞేన కల్పంతాం .. 14..

వసు చ మే వసతిశ్చ మే కర్మ చ మే
శక్తిశ్చ మేఽర్థశ్చ మ ఏమశ్చ మ ఇత్యా చ మే గతిశ్చ మే
యజ్ఞేన కల్పంతాం .. 15..

అగ్నిశ్చ మ ఇంద్రశ్చ మే సోమశ్చ మ ఇంద్రశ్చ మే
సవితా చ మ ఇంద్రశ్చ మే సరస్వతీ చ మ ఇంద్రశ్చ మే
పూషా చ మ ఇంద్రశ్చ మే బృహస్పతిశ్చ మ ఇంద్రశ్చ మే
యజ్ఞేన కల్పంతాం .. 16..

మిత్రశ్చ మ ఇంద్రశ్చ మే వరుణశ్చ మ ఇంద్రశ్చ మే
ధాతా చ మ ఇంద్రశ్చ మే త్వష్టా చ మ ఇంద్రశ్చ మే
మరుతశ్చ మ ఇంద్రశ్చ మే విశ్వే చ మే దేవా ఇంద్రశ్చ మే
యజ్ఞేన కల్పంతాం .. 17..

పృథివీ చ మ ఇంద్రశ్చ మేఽన్తరిక్షం చ మ ఇంద్రశ్చ మే
ద్యౌశ్చ మ ఇంద్రశ్చ మే సమాశ్చ మ ఇంద్రశ్చ మే
నక్షత్రాణి చ మ ఇంద్రశ్చ మే దిశశ్చ మ ఇంద్రశ్చ మే
యజ్ఞేన కల్పంతాం .. 18..

అꣳశుశ్చ మే రశ్మిశ్చ మేఽదాభ్యశ్చ మేఽధిపతిశ్చ మ ఉపాꣳశుశ్చ మేఽన్తర్యామశ్చ మ ఐంద్రవాయవశ్చ మే
మైత్రావరుణశ్చ మ ఆశ్వినశ్చ మే ప్రతిప్రస్థానశ్చ మే శుక్రశ్చ మే మంథీ చ మే
యజ్ఞేన కల్పంతాం .. 19..

ఆగ్రయాణశ్చ మే వైశ్వదేవశ్చ మే ధ్రువశ్చ మే
వైశ్వానరశ్చ మ ఐంద్రాగ్నశ్చ మే
మహావైశ్వదేశ్చ మే మరుత్వతీయాశ్చ మే నిష్కేవల్యశ్చ మే
సావిత్రశ్చ మే సారస్వతశ్చ మే పాత్నీవతశ్చ మే హారియోజనశ్చ మే
యజ్ఞేన కల్పంతాం .. 20..

స్రుచశ్చ మే చమసాశ్చ మే వాయవ్యాని చ మే ద్రోణకలశశ్చ మే
గ్రావాణశ్చ మేఽధిషవణే చ మే పూతభృచ్చ మ ఆధవనీయశ్చ మే
వేదిశ్చ మే బర్హిశ్చ మేఽవభృతశ్చ మే స్వగాకారశ్చ మే
యజ్ఞేన కల్పంతాం .. 21..

అగ్నిశ్చ మే ఘర్మశ్చ మేఽర్కశ్చ మే సూర్యశ్చ మే
ప్రాణశ్చ మేఽశ్వమేధశ్చ మే పృథివీ చ మేఽదితిశ్చ మే
దితిశ్చ మే ద్యౌశ్చ మేఽఙ్గులయ: శక్వరయో దిశశ్చ మే
యజ్ఞేన కల్పంతాం .. 22..

వ్రతం చ మ ఋతవశ్చ మే తపశ్చ మే సంవత్సరశ్చ మే
అహోరాత్రే ఊర్వష్ఠీవే బృహద్రథంతరే చ మే
యజ్ఞేన కల్పంతాం .. 23..

ఏకా చ మే తిస్రశ్చ మే తిస్రశ్చ మే పంచ చ మే పంచ చ మే
సప్త చ మే సప్త చ మే నవ చ మే నవ చ మ ఏకాదశ చ మ ఏకాదశ చ మే
త్రయోదశ చ మే త్రయోదశ చ మే పంచదశ చ మే పంచదశ చ మే సప్తదశ చ మే సప్తదశ చ మే
నవదశ చ మే నవదశ చ మ ఏకవిꣳశతిశ్చ మ ఏకవిꣳశతిశ్చ మే త్రయోవిꣳశతిశ్చ మే త్రయోవిꣳశతిశ్చ మే
పంచవిꣳశతిశ్చ మే పంచవిꣳశతిశ్చ మే సప్తవిꣳశతిశ్చ మే ప్తవిꣳశతిశ్చ మే
నవవిꣳశతిశ్చ మే నవవిꣳశతిశ్చ మ ఏకత్రిꣳశచ్చ మ ఏకత్రిꣳశచ్చ మే త్రయస్త్రిꣳశచ్చ మే
యజ్ఞేన కల్పంతాం .. 24..

చతస్రశ్చ మేఽష్టౌ చ మేఽష్టౌ చ మే ద్వాదశ చ మే ద్వాదశ చ మే
షోడశ చ మే షోడశ చ మే విꣳశతిశ్చ మే విꣳశతిశ్చ మే
చతుర్విꣳశతిశ్చ మే చతుర్విꣳశతిశ్చ మేఽష్టావిꣳశతిశ్చ మేఽష్టావిꣳశతిశ్చ మే
ద్వాత్రిꣳశచ్చ మే ద్వాత్రిꣳశచ్చ మే షట్త్రిꣳశచ్చ మే షట్త్రిꣳశచ్చ మే
చత్వారిꣳశచ్చ మే చత్వారిꣳశచ్చ మే చతుశ్చత్వారిꣳశచ్చ మే చతుశ్చత్వారిꣳశచ్చ మేఽష్టాచత్వారిꣳశచ్చ మే
యజ్ఞేన కల్పంతాం .. 25..

త్ర్యవిశ్చ మే త్ర్యవీ చ మే దిత్యవాట్ చ మే దిత్యౌహీ చ మే
పంచావిశ్చ మే పంచావీ చ మే త్రివత్సశ్చ మే త్రివత్సా చ మే
తుర్యవాట్ చ మే తుర్యౌహీ చ మే
యజ్ఞేన కల్పంతాం .. 26..

పష్ఠవాట్ చ మే పష్ఠౌహీ చ మ ఉక్షా చ మే వశా చ మ ఋషభశ్చ మే
వేహచ్చ మేఽనడ్వాంశ్చ మే ధేనుశ్చ మే
యజ్ఞేన కల్పంతాం .. 27..

వాజాయ స్వాహా ప్రసవాయ స్వాహాఽపిజాయ స్వాహా క్రతవే స్వాహా వసవే స్వాహాఽహర్పతయే స్వాహాహ్నే
ముగ్ధాయ స్వాహా ముగ్ధాయ వైనꣳశినాయ స్వాహా వినశిన ఆంత్యాయనాయ స్వాహాంత్యాయ
భౌవనాయ స్వాహా భువనస్య పతయే స్వాహాధిపతయే స్వాహా ప్రజాపతయే స్వాహా .
ఇయం తే రాణ్మిత్రాయ యంతాఽసి యమన ఊర్జే త్వా వృష్ట్యై త్వా ప్రజానాం త్వాధిపత్యాయ .. 28..

ఆయుర్యజ్ఞేన కల్పతాం ప్రాణో యజ్ఞేన కల్పతాం చక్షుర్యజ్ఞేన కల్పతాꣳశ్రోత్రం యజ్ఞేన కల్పతాం
వాగ్యజ్ఞేన కల్పతాం మనో యజ్ఞేన కల్పతామాత్మా యజ్ఞేన కల్పతాం బ్రహ్మా యజ్ఞేన కల్పతాం
జ్యోతిర్యజ్ఞేన కల్పతాం స్వర్యజ్ఞేన కల్పతాం పృష్ఠం యజ్ఞేన కల్పతాం యజ్ఞో యజ్ఞేన కల్పతాం .
స్తోమశ్చ యజుశ్చ ఋక్ చ సామ చ బృహచ్చ రథంతరం చ .
స్వర్దేవా అగన్మామృతా అభూమ ప్రజాపతేః ప్రజా అభూమ వేట్ స్వాహా .. 29..

ఇతి రుద్రేఽష్టమోఽధ్యాయః ..  8..

అథ శాంత్యధ్యాయః .
          హరిః ఓం
ఋచం వాచం ప్రపద్యే మనో యజుః ప్రపద్యే సామ ప్రాణం ప్రపద్యే చక్షుః శ్రోత్రం ప్రపద్యే .
వాగోజః సహౌజో మయి ప్రాణాపానౌ .. 1..

యన్మే ఛిద్రం చక్షుషో హృదయస్య మనసో వాతితృణ్ణం బృహస్పతిర్మే తద్దధాతు .
శం నో భవతు భువనస్య యస్పతిః .. 2..

భూర్భువః స్వః తత్సవితుర్వరేణ్యం భర్గో దేవస్య ధీమహి .
ధియో యో నః ప్రచోదయాత్ .. 3..

కయా నశ్చిత్ర ఆభువదూతీ సదావృధః సఖా .
కయా శచిష్ఠయా వృతా .. 4..

కస్త్వా సత్యో మదానాం మꣳహిష్ఠో మత్సదంధసః .
దృఢా చిదారుజే వసు .. 5..

అభీ షు ణః సఖీనామవితా జరితౄణాం .
శతం భవాస్యూతిభిః .. 6..

కయా త్వం న ఊత్యాభి ప్రమందసే వృషన్ .
కయా స్తోతృభ్య ఆభర .. 7..

ఇంద్రో విశ్వస్య రాజతి .
శం నో అస్తు ద్విపదే శం చతుష్పదే .. 8..

శం నో మిత్ర: శం వరుణః శం నో భవత్వర్యమా .
శం న ఇంద్రో బృహస్పతిః శం నో విష్ణురురుక్రమః .. 9..

శం నో వాతః పవతాꣳ శం నస్తపతు సూర్యః .
శం నః కనిక్రదద్దేవః పర్జన్యో అభివర్షతు .. 10..

అహాని శం భవంతు నః శꣳ  రాత్రీః ప్రతిధీయతాం .
శం న ఇంద్రాగ్నీ భవతామవోభిః శం న ఇంద్రావరుణా రాతహవ్యా .
శం న ఇంద్రాపూషణా వాజసాతౌ శమింద్రాసోమా సువితాయ శం యోః .. 11..

శం నో దేవీరభిష్టయ ఆపో భవంతు పీతయే .
శం యోరభిస్రవంతు నః .. 12..

స్యోనా పృథివి నో భవానృక్షరా నివేశనీ .
యచ్ఛా నః శర్మ సప్రథాః .. 13..

ఆపో హి ష్ఠా మయోభువస్తా న ఊర్జే దధాతన .
మహే రణాయ చక్షసే .. 14..

యో వః శివతమో రసస్తస్య భాజయతేహ నః .
ఉశతీరివ మాతరః .. 15..

తస్మా అరం గమామ వో యస్య క్షయాయ జిన్వథ .
ఆపో జనయథా చ నః .. 16..

ద్యౌ: శాంతిరంతరిక్షꣳ శాంతిః పృథివీ శాంతిరాపః శాంతిరోషధయః శాంతిః .
వనస్పతయః శాంతిర్విశ్వే దేవాః శాంతిర్బ్రహ్మ శాంతిః సర్వꣳ శాంతిః
శాంతిరేవ శాంతిః సా మా శాంతిరేధి .. 17..

దృతే దృꣳహ మా మిత్రస్య మా చక్షుషా సర్వాణి భూతాని సమీక్షంతాం .
మిత్రస్యాహం చక్షుషా సర్వాణి భూతాని సమీక్షే .
మిత్రస్య చక్షుషా సమీక్షామహే .. 18..

దృతే దృꣳహ మా మిత్రస్య మా చక్షుషా సర్వాణి భూతాని సమీక్షంతాం .
జ్యోక్తే సందృశి జీవ్యాసం జ్యోక్తే సందృశి జీవ్యాసం .. 19..

నమస్తే హరసే శోచిషే నమస్తే అస్త్వర్చిషే .
అన్యాఀస్తే అస్మత్తపంతు హేతయః పావకో అస్మభ్యꣳ శివో భవ .. 20..

నమస్తే అస్తు విద్యుతే నమస్తే స్తనయిత్నవే .
నమస్తే భగవన్నస్తు యతః స్వః సమీహసే .. 21..

యతో యతః సమీహసే తతో నో అభయం కురు .
శం నః కురు ప్రజాభ్యోఽభయం నః పశుభ్యః .. 22..

సుమిత్రియా న ఆప ఓషధయః సంతు దుర్మిత్రియాస్తస్మై సంతుయోఽస్మాన్ ద్వేష్టి యం చ వయం ద్విష్మః .. 23..

తచ్చక్షుర్దేవహితం పురస్తాచ్ఛుక్రముచ్చరత్ .
పశ్యేమ శరదః శతం జీవేమ శరదః శతꣳ శృణుయామ శరదః శతం
ప్రబ్రవామ శరదః శతమదీనాః స్యామ శరదః శతం భూయశ్చ శరదః శతాత్ .. 24..

ఇతి రుద్రే శాంత్యధ్యాయః ..  9..

అథ స్వస్తిప్రార్థనామంత్రః .
          హరిః ఓం
ఓం
స్వస్తి న ఇంద్రో వృద్ధశ్రవాః .
స్వస్తి నః పూషా విశ్వవేదాః .
స్వస్తి నస్తార్క్ష్యో అరిష్టనేమిః .
స్వస్తి నో బృహస్పతిర్దధాతు .. 1..

ఓం
పయః పృథివ్యాం పయ ఓషధీషు పయో దివ్యంతరిక్షే పయో ధాః .
పయస్వతీః ప్రదిశః సంతు మహ్యం .. 2..

ఓం
విష్ణో రరాటమసి విష్ణోః శ్నప్త్రే స్థో విష్ణోః స్యూరసి విష్ణోర్ధ్రువోఽసి .
వైష్ణవమసి విష్ణవే త్వా .. 3..

ఓం
అగ్నిర్దేవతా వాతో దేవతా సూర్యో దేవతా చంద్రమా దేవతా వసవో దేవతా
రుద్రా దేవతాదిత్యా దేవతా మరుతో దేవతా విశ్వేదేవా దేవతా
బృహస్పతిర్దేవతేంద్రో దేవతా వరుణో దేవతా .. 4..

ఓం
సద్యోజాతం ప్రపద్యామి సద్యోజాతాయ వై నమో నమః .
భవే భవే నాతిభవే భవస్వ మాం .
భవోద్భవాయ నమః .. 5..

వామదేవాయ నమో జ్యేష్ఠాయ నమః శ్రేష్ఠాయ నమో రుద్రాయ నమః
కాలాయ నమః కలవికరణాయ నమో బలవికరణాయ నమో
బలాయ నమో బలప్రమథనాయ నమః సర్వభూతదమనాయ నమో
మనోన్మనాయ నమః .. 6..

అఘోరేభ్యోఽథ ఘోరేభ్యో ఘోరఘోరతరేభ్యః .
సర్వేభ్యః సర్వ శర్వేభ్యో నమస్తేఽస్తు రుద్రరూపేభ్యః .. 7..

(సర్వతః శర్వ సర్వేభ్యో)
తత్పురుషాయ విద్మహే మహాదేవాయ ధీమహి .
తన్నో రుద్రః ప్రచోదయాత్ .. 8..

ఈశానస్సర్వవిద్యానామీశ్వరః సర్వభూతానాం .
బ్రహ్మాధిపతిర్బ్రహ్మణోఽధిపతిర్బ్రహ్మా శివో మేఽస్తు సదాశివోం .. 9..

ఓం
శివో నామాసి స్వధితిస్తే పితా నమస్తే అస్తు మా మా హిꣳసీః .
నివర్తయామ్యాయుషేఽన్నాద్యాయ ప్రజననాయ రాయస్పోషాయ సుప్రజాస్త్వాయ సువీర్యాయ .. 10..

ఓం
విశ్వాని దేవ సవితర్దురితాని పరాసువ .
యద్భద్రం తన్న ఆసువ .. 11..

ఓం
ద్యౌః శాంతిరంతరిక్షꣳ శాంతిః పృథివీ శాంతిరాపః శాంతిరోషధయః శాంతిః .
వనస్పతయః శాంతిర్విశ్వేదేవాః శాంతిర్బ్రహ్మ శాంతిః సర్వꣳ శాంతిః శాంతిరేవ శాంతిః సా మా శాంతిరేధి .. 12..

ఓం
సర్వేషాం వా ఏష వేదానాꣳరసో యత్సామః .
సర్వేషామేవైనమేతద్ వేదానాꣳ రసేనాభిషించతి .. 13..

ఓం
శాంతిః శాంతిః శాంతిః ..

అనేన శ్రీ రుద్రాభిషేకకర్మణా శ్రీ భవానీశంకర మహారుద్రాః ప్రీయతాం న మమ .

ఇతి శ్రీశుక్లయజుర్వేదీయ రుద్రాష్టాధ్యాయీ సమాప్తా .
 ..  ఓం సాంబ సదాశివార్పణమస్తు ..


Known also as Rudri path

NB:  

The compiled text of `Shukla Yajurvediya
Rudrashtadhyayi' can mainly be found in the
ShuklaYajurveda–Vajasaneyi–Madhyandina–Samhita (SY-V-M-S),
with exceptions for a few shlokas.

Consult other version with Vedic Accents/Svara.

The names pertaining to Suktam-s are mentioned only for
persuasion of related searches.

The recitation of Rudrashtadhyayi is often preceded by various
(other) shlokas.  It has also been noticed that there are some
differences in number of shlokas that are read/avoided for
certain chapters.  Readers are advised to consult field experts
in that matter and/or make their own searches and conclusions.

Encoded by Sunder Hattangadi
Proofread by Sunder Hattangadi, Ruma Dewan

