 ధనుర్వేద 

          అథ ధనుర్వేదః
ఈశ్వరోక్తాద్ధనుర్వేదాద్వ్యాసస్యాపి సుభాషితాత్ .
పదాన్యాకృష్య రచితో గ్రంథః సంక్షేపతో మయా .. 1.. 1714
వినా శార్ఙ్గధరం నాన్యో ధనుర్వేదార్థతత్త్వవిత్ .
యతః స్వప్నే నిశి ప్రాప్తా శివాత్తత్త్వవిచారణా .. 2.. 1715
అతః సందేహదోలాయాం రోపణీయం న మానసం .
గ్రంథేస్మింశ్చాపచతురైర్వీరచింతామణౌ క్వచిత్ .. 3.. 1716
యస్యాభ్యాసప్రసాదేన నిష్పద్యంతే ధనుర్ధరాః .
జేతారః పరసైన్యానాం తస్యాభ్యాసో విధీయతాం .. 4.. 1717
ఏకోఽపి యత్ర నగరే ప్రసిద్ధః స్యాద్ధనుర్ధరః .
తతో యాంత్యరయో దూరం మృగాః సింహగృహాదివ .. 5.. 1718



          అథ ధనుర్ధారణవిధిః
ఆచార్యేణ ధనుర్దేయం బ్రాహ్మణే సుపరీక్షితే .
లుబ్ధే ధూర్తే కృతఘ్నే చ మందబుద్ధౌ న దీయతే .. 6.. 1719
బ్రాహ్మణాయ ధనుర్దేయం ఖడ్గం వై క్షత్రియాయ చ .
వైశ్యాయ దాపయేత్కుంతం గదాం శూద్రస్య దాపయేత్ .. 7.. 1720
ధనుశ్చక్రం చ కుంతం చ ఖడ్గం చ చ్ఛురికా గదా .
సప్తమం బాహుయుద్ధం స్యాదేవం యుద్ధాని సప్తధా .. 8.. 1721
ఆచార్యః సప్తయుద్ధః స్యాచ్చతుర్యుద్ధస్తు భార్గవః .
ద్వాభ్యాం చైవ భవేద్యోధ ఏకేన గణకో భవేత్ .. 9.. 1722
హస్తః పునర్వసుః పుష్యో రోహిణీ చోత్తరాత్రయం .
అనురాధాశ్వినీ చైవ రేవతీ దశమీ తథా .. 10 . 1723
జన్మస్థే చ తృతీయే చ షష్ఠే వై సప్తమే తథా .
దశమైకాదశే చంద్రే సర్వకర్మాణి కారయేత్ .. 11.. 1724
తృతీయా పంచమీ చైవ సప్తమీ దశమీ తథా .
త్రయోదశీ ద్వాదశీ చ తిథయస్తు శుభా మతాః .. 12.. 1725
సూర్యవారః శుక్రవారో గురువారస్తథైవ చ .
ఏతద్వారత్రయం ధన్యం ప్రారంభే శస్త్రకర్మణాం .. 13.. 1726
ఏభిర్దినైస్తు శిష్యాయ గురుః శస్త్రాణి దాపయేత్ .
సంతర్ప్య దానహోమాభ్యాం సురాన్వేదవిధానతః .. 14.. 1727
బ్రాహ్మణాన్భోజయేత్తత్ర కుమారీశ్చాప్యనేకశః .
తాపసానర్చయేద్ భక్త్యా యే చాన్యే శివయోగినః .. 15.. 1728
అన్నపానాదిభిశ్చైవ వస్త్రాలంకారభూషణైః .
గంధమాల్యైర్విచిత్రైశ్చ గురుం తత్ర ప్రపూజయేత్ .. 16.. 1729
కృతోపవాసః శిష్యస్తు మృగాజినపరిగ్రహః .
బద్ధాంజలిపుటస్తత్ర యాచయేద్గురుతో ధనుః .. 17.. 1730
అంగన్యాసస్తతః కార్యః శివోక్తః సిద్ధిమిచ్ఛతా .
ఆచార్యేణ చ శిష్యస్య పాపఘ్నో విఘ్ననాశనః .. 18.. 1731
శిఖాస్థానే న్యసేదీశం బాహుయుగ్మే చ కేశవం .
బ్రహ్మాణం నాభికూపే తు జంఘయోశ్చ గణాధిపం .. 19.. 1732
ఓం హోం శిఖాస్థానే శంకరాయ నమః .
ఓం హోం బాహ్వోః కేశవాయ నమః .
ఓం హోం నాభిమధ్యే బ్రహ్మణే నమః .
ఓం హోం జంఘయోర్గణపతయే నమః . 1733
ఈదృశం కారయేన్న్యాసం యేన శ్రేయో భవిష్యతి .
అన్యేఽపి దుష్టమంత్రేణ న హింసంతి కదాచన .. 20 . 1734
శిష్యాయ మానుషం చాపం ధనుర్మంత్రాభిమంత్రితం .
కాండాత్కాండాభిమంత్రేణ దద్యాద్వేదవిధానతః .. 21.. 1735
ప్రథమం పుష్పవేధం చ ఫలహీనేన పత్రిణా .
తతః ఫలయుతేనైవ మత్స్యవేధం చ కారయేత్ .. 22.. 1736
మాంసవేధం తతః కుర్యాదేవం వేధో భవేత్రిధా .
ఏతైర్వేధైః కృతైః పుంసాం శరాః స్యుః సర్వసాధకాః .. 23.. 1737
వేధనే చైవ మాంసస్య శరపాతో యదా భవేత్ .
పూర్వదిగ్భాగమాశ్రిత్య తదా స్యాద్విజయీ సుఖీ .. 24.. 1738
దక్షిణే కలహో ఘోరో విదేశగమనం పునః .
పశ్చిమే ధనధాన్యం చ సర్వం చైవోత్తరే శుభం .. 25.. 1739
ఐశాన్యాం పతనం దుష్టం విదిశోఽన్యాశ్చ శోభనాః .
హర్షపుష్టికరాశ్చైవ సిద్ధిదాః శస్త్రకర్మణి .. 26.. 1740
ఏవం వేధత్రయం కుర్యాచ్ఛంఖదుందుభినిః స్వనైః .
తతః ప్రణమ్య గురవే ధనుర్బాణాన్నివేదయేత్ .. 27.. 1741



            అథ చాపప్రమాణం
ప్రథమం యౌగికం చాపం యుద్ధచాపం ద్వితీయకం .
నిజబాహుబలాన్మానాత్కించిదూనం శుభం ధనుః .. 28.. 1742
వరం ప్రాణాధికో ధన్వీ న తు ప్రాణాధికం ధనుః .
ధనుషా పీడ్యమానస్తు ధన్వీ లక్ష్యం న పశ్యతి .. 29.. 1743
అతో నిజబలోన్మానం చాపం స్యాచ్ఛుభకారకం .
దేవానాముత్తమం చాపం తతో న్యూనం చ మానవం .. 30 . 1744
అర్ధపంచమహస్తం తు శ్రేష్ఠం చాపం ప్రకీర్తితం .
తద్విజ్ఞేయం ధనుర్దివ్యం శంకరేణ ధృతం పురా .. 31.. 1745
తస్మాత్పరశురామేణ తతో ద్రోణేన ధారితం .
ద్రోణాద్ గృహీతం పార్థేన తతః సాత్యకినా ధృతం .. 32.. 1746
కృతే యుగే మహాదేవస్త్రేతాయాం చాపి రాఘవః .
ద్వాపరే ద్రోణవిప్రశ్చ దైవం చాపమధారయత్ .. 33.. 1747
చతుర్విశాంగులో హస్తశ్చతుర్హస్తం ధనుః స్మృతం .
తద్భవేన్మానవం చాపం సర్వలక్షణసంయుతం .. 34.. 1748
త్రిపర్వ పంచపర్వ చ సప్తపర్వ ప్రకీర్తితం .
నవపర్వ చ కోదండం చతుర్ధా శుభకారకం .. 35.. 1749
చతుఃపర్వ చ షట్పర్వ అష్టపర్వ వివర్జయేత్ .
కేషాంచిచ్చ భవేచ్చాపం వితస్తినవసంమితం .. 36.. 1750
అతిజీర్ణమపక్వం చ జ్ఞాతిధృష్టం తథైవ చ .
దగ్ధం ఛిద్రం న కర్తవ్యం బాహ్యాభ్యంతరహస్తకం .. 37.. 1751
గుణహీనం గుణాక్రాంతం కాండదోషసమన్వితం .
గలగ్రంథి న కర్తవ్యం తలమధ్యే తథైవ చ .. 38.. 1752
అపక్వం భంగమాయాతి అతిజీర్ణం తు కర్కశం .
జ్ఞాతిధృష్టం తు సోద్వేగం కలహో బాంధవైః సహ .. 39.. 1753
దగ్ధేన దహ్యతే వేశ్మ ఛిద్రం యుద్ధవినాశనం .
బాహ్యే లక్ష్యం న లభ్యేత తథైవాభ్యంతరేపి వా .. 40 . 1754
హీనే తు సంధితే బాణే సంగ్రామే భంగకారకం .
ఆక్రాంతే తు పునః క్వాపి న లక్ష్యం ప్రాప్యతే దృఢం .. 41.. 1755
గలగ్రంథి తలగ్రంథి ఘనహానికరం ధనుః .
ఏభిర్దోషైర్వినిర్ముక్తం సర్వకార్యకరం స్మృతం .. 42.. 1756
శార్ఙ్గ పునర్ధనుర్దివ్యం విష్ణోః పరమమాయుధం .
వితస్తిసప్తసంమానం నిర్మితం విశ్వకర్మణా .. 43.. 1757
న చ స్వర్గే న పాతాలే న భూమౌ కస్యచిత్కరే .
తద్ధనుర్వశమాయాతి ముక్త్వైకం పురుషోత్తమం .. 44.. 1758
పౌరుషేయం తు యచ్ఛార్ఙ్గ బహువత్సరశోషితం .
వితస్తిభిః సార్ధషడ్భిర్మితం సర్వార్థసాధనం .. 45.. 1759
ప్రాయో యోగ్యం ధనుః శార్ఙ్గ గజారోహాశ్వసాదినాం .
రథినాం చ పదాతీనాం వాంశం చాపం ప్రకీర్తితం .. 46.. 1760



           అథ గుణలక్షణాని
గుణానాం లక్షణం వక్ష్యే యాదృశం కారయేద్గుణం .
పట్టసూత్రో గుణః కార్యః కనిష్ఠామానసంమితః .. 47.. 1761
ధనుఃప్రమాణో నిఃసంధిః శుద్ధైస్త్రిగుణతంతుభిః .
వర్తితః స్యాద్గుణః శ్లక్ష్ణః సర్వకర్మసహో యుధి .. 48.. 1762
అభావే పట్టసూత్రస్య హారిణీ స్నాయురిష్యతే .
గుణార్థమథవా గ్రాహ్యాః స్నాయవో మహిషీగవాం .. 49.. 1763
తత్కాలహతగోకర్ణచర్మణా ఛాగలేన వా .
నిర్లోమ్నా తంతురూపేణ కుర్యాద్ధా గుణముత్తమం .. 50 . 1764
పక్వవంశత్వచా కార్యో గుణస్తు స్థావరో దృఢః .
పట్టసూత్రేణ సంనద్ధః సర్వకర్మసహో యుధి .. 51.. 1765
ప్రాప్తే భాద్రపదే మాసి త్వగర్కస్య ప్రశస్యతే .
తస్యాస్తత్ర గుణః కార్యః పవిత్రః స్థావరో దృఢః .. 52.. 1766
వృత్తార్కసూత్రతంతూనాం హస్తాస్త్వష్టాదశ స్మృతాః .
సద్వృత్తం త్రిగుణం కార్యం ప్రమాణోఽయం గుణే స్మృతః .. 53.. 1767



            అథ శరలక్షణాని
అతః పరం ప్రవక్ష్యామి శరాణాం లక్షణం శుభం .
స్థూలం న చాతిసూక్ష్మం చ న పక్వం న కుభూమిజం .
హీనగ్రంథివిదీర్ణం చ వర్జయేదీదృశం శరం .. 54.. 1768
పూర్ణగ్రంథి సుపక్వం చ పాండురం సమయాహృతం .
కఠినం వర్తులం కాండం గృహ్ణీయాత్సుప్రదేశజం .. 55.. 1769
ద్వౌ హస్తౌ ముష్టిహీనౌ తు దైర్ఘ్యే స్థౌల్యే కనిష్ఠికా .
విధేయా శరమానేషు యంత్రేష్వాకర్షయేత్తతః .. 56.. 1770
కంకహంసశశాదానాం మత్స్యాదక్రౌంచకేకినాం .
గృధ్రాణాం కుక్కుటానాం చ పక్షా ఏతేషు శోభనాః .. 57.. 1771
ఏకైకస్య శరస్యైవ చతుష్పక్షాణి యోజయేత్ .
షడంగులప్రమాణేన పక్షచ్ఛేదం చ కారయేత్ .. 58.. 1772
దశాంగులమితాః పక్షాః శార్ఙ్గచాపస్య మార్గణే .
యోజ్యా దృఢాశ్చతుఃసంఖ్యాః సంనద్ధాః స్నాయుతంతుభిః .. 59.. 1773
శరాశ్చ త్రివిధా జ్ఞేయాః స్త్రీ పుమాంశ్చ నపుంసకః .
అగ్రే స్థూలో భవేన్నారీ పశ్చాత్స్థూలో భవేత్పుమాన్ .. 60.. 1774
సమం నపుంసకం జ్ఞేయం తల్లక్ష్యార్థం ప్రశస్యతే .
దూరాపాతం యువత్యా చ పురుషో భేదయేద్ దృఢం .. 61.. 1775



            అథ ఫలలక్షణాని
ఫలం తు శుద్ధలోహస్య సుధారం తీక్ష్ణమక్షతం .
యోజయేద్వజ్రలేపేన శరే పక్షానుమానతః .. 62.. 1776
ఆరాముఖం క్షురప్రం చ గోపుచ్ఛం చార్ధచంద్రకం .
సూచిముఖం చ భల్లం చ వత్సదంతం ద్విభల్లకం .. 63.. 1777
కర్ణికం కాకతుండం చ తథాన్యాన్యప్యనేకశః .
ఫలాని దేశభేదేషు భవంతి బహురూపతః .. 64.. 1778
ఆరాముఖేన వై చర్మ క్షురప్రేణ చ కార్ముకం .
సూచీముఖేన కవచమర్ధచంద్రేణ మస్తకం .. 65.. 1779
భల్లేన హృదయం వేధ్యం ద్విభల్లేన గుణః శరః .
లోహం చ కాకతుండేన లక్ష్యం గోపుచ్ఛకేన చ .. 66.. 1780
అన్యద్గోపుచ్ఛకం జ్ఞేయం శుద్ధకాష్ఠవినిర్మితం .
ముఖే చ లోహకంటేన వేధ్యం త్ర్యంగులసంమితం .. 67.. 1781



            అథ ఫలపాయనం
ఫలస్య పాయనం వక్ష్యే దివ్యౌషధివిలేపనైః .
యేన దుర్భేద్యవర్మాణి భేదయేత్తరుపర్ణవత్ .. 68.. 1782
పిప్పలీ సైంధవం కుష్ఠం గోమూత్రేణ తు పేషయేత్ .
అనేన లేపయేచ్ఛస్త్రం లిప్తం చాగ్నౌ ప్రతాపయేత్ .. 69.. 1783
అవిశీతమనావిద్ధం పీతనష్టం తథౌషధం .
తతో నిర్వాపితం తైలే లోహం తత్ర విశిష్యతే .. 70.. 1784
పంచభిర్లవణైః పిష్టైర్మధుసిక్తైః ససర్షపైః .
ఏభిః ప్రలేపయేచ్ఛస్త్రం లిప్తం చాగ్నౌ ప్రతాపయేత్ .. 71.. 1785
శిఖిగ్రీవానువర్ణాభం తప్తపీతం తథౌషధం .
తతస్తు విమలం తోయం పాయయేచ్ఛస్త్రముత్తమం .. 72.. 1786



            అథ నారాచనాలీకౌ
సర్వలోహాస్తు యే బాణా నారాచాస్తే ప్రకీర్తితాః .
పంచభిః పృథులైః పక్షైర్యుక్తాః సిద్ధ్యంతి కస్యచిత్ .. 73.. 1787
నాలీకా లఘవో బాణా తలయంత్రేణ చోదితాః .
అత్యుచ్చదూరపాతేషు దుర్గయుద్ధేషు తే మతాః .. 74.. 1788



            అథ స్థానముష్టయాకర్షణలక్షణాని
స్థానాన్యష్టౌ విధేయాని యోజనే భిన్నకర్మణాం .
ముష్టయః పంచ సమాఖ్యాతా వ్యాయాః పంచ ప్రకీర్తితా .. 75.. 1789
అగ్రతో వామపాదం చ దక్షిణం జాను కుంచితం .
ఆలీఢం తు ప్రకర్తవ్యం హస్తద్వయసవిస్తరం .. 76.. 1790
ప్రత్యాలీఢం తు కర్తవ్యం సవ్యం చేవానుకుంచితం .
దక్షిణం చ పురస్తద్వద్దూరపాతే విశిష్యతే .. 77.. 1791
పాదౌ సువిస్తరౌ కార్యౌ సమౌ హస్తప్రమాణతః .
విశాఖస్థానకం జ్ఞేయం కూటలక్ష్యస్య వేధనే .. 78.. 1792
సమపాదే సమౌ పాదౌ నిష్కంపౌ చ సుసంగతౌ .
అసమే చ పురో వామో హస్తమాత్రే నతం వపుః .. 79.. 1793
ఆకుంచితోరూ ద్వౌ యత్ర జానుభ్యాం ధరణిం గతౌ .
దర్దురక్రమమిత్యాహుః స్థానకం దృఢభేదనే .. 80.. 1794
సవ్యం జాను గతం భూమౌ దక్షిణం చ సకుంచితం .
అగ్రతో యత్ర వాతవ్యం తం విద్యాద్గరుడక్రమం .. 81.. 1795
పద్మాసనం ప్రసిద్ధం తు ఉపవిశ్య యథాక్రమం .
ధన్వినాం తత్తు విజ్ఞేయం స్థానకం శుభలక్షణం .. 82.. 1796



            అథ గుణముష్టయః
పతాకా వజ్రముష్టిశ్చ సింహకణీం తథైవ చ .
మత్సరీ కాకతుండీ చ యోజనీయా యథాక్రమం .. 83.. 1797
దీర్ఘా తు తర్జనీ యత్ర ఆశ్రితాంగుష్ఠమూలకం .
పతాకా సా చ విజ్ఞేయా నలికా దూరమోక్షణే .. 84.. 1798
తర్జనీ మధ్యమామధ్యమంగుష్ఠో విశతే యది .
వజ్రముష్టిస్తు సా జ్ఞేయా స్థూలే నారాచమోక్షణే .. 85.. 1799
అంగుష్ఠనఖమూలే తు తర్జన్యగ్రం సుసంస్థితం .
మత్సరీ సా చ విజ్ఞేయా చిత్రలక్ష్యస్య వేధనే .. 86.. 1800
అంగుష్ఠాగ్రే తు తర్జన్యా ముఖం యత్ర నివేశితం .
కాకతుండీ చ విజ్ఞేయా సూక్ష్మలక్ష్యేషు యోజితా .. 87.. 1801



            అథ ధనుర్ముష్టిసంధానం
సంధానం త్రివిధం ప్రోక్తమధ ఊర్ధ్వం సమం తథా .
యోజయేత్ త్రిప్రకారం హి కార్యేష్వపి యథాక్రమం .. 88.. 1802
అధశ్చ దూరపాతిత్వం సమే లక్ష్యం సునిశ్చితం .
దృఢస్ఫోటం ప్రకుర్వీత ఊర్ధ్వసంస్థానయోగతః .. 89.. 1803



            అథ వ్యాయాః
కైశికః కేశమూలే చేచ్ఛరః శృంగే చ సాత్త్వికః .
శ్రవణే వత్సకర్ణశ్చ గ్రీవాయాం భరతో భవేత్ .. 90.. 1804
అంసకే స్కంధనామా చ వ్యాయాః పంచ ప్రకీర్తితాః .
కైశికశ్చిత్రయుద్ధేషు అధోలక్ష్యేషు సాత్త్వికః .. 91.. 1805
వత్సకర్ణః స విజ్ఞేయో భరతో దృఢభేదనే .
దృఢభేదే చ దూరే చ స్కంధనామానముద్దిశేత్ .. 92.. 1806



            అథ లక్ష్యం
లక్ష్యం చతుర్విధం జ్ఞేయం స్థిరం చైవ చలం తథా .
వేధయేత్రిప్రకారం తు స్థిరవేధీ స ఉచ్యతే .. 93.. 1807
ఆత్మానం సుస్థిరం కృత్వా లక్ష్యం చైవ స్థిరం బుధః .
వేధయేత్ త్రిప్రకారం తు స్థిరవేధీ స ఉచ్యతే .. 94.. 1808
చలం తు వేధయేద్యస్తు ఆత్మనా స్థిరసంస్థితః .
చలలక్ష్యం తు తత్ప్రోక్తమాచార్యేణ సుధీమతా .. 95.. 1809
ధన్వీ తు చలతే యత్ర స్థిరలక్ష్యే సమాహితః .
చలాచలం భవేత్తత్ర అప్రమేయమనిందితం .. 96.. 1810
ఉభావేవ చలౌ యత్ర లక్ష్యం చాపి ధనుర్ధరః .
తద్విజ్ఞేయం ద్వయచలం శ్రమేణైవ హి సాధ్యతే .. 97.. 1811
శ్రమేణాస్ఖలితం లక్ష్యం దూరం చ బహుభేదనం .
శ్రమేణ కఠినా ముష్టిః శీఘ్రసంధానమాప్యతే .. 98.. 1812
శ్రమేణ చిత్రయోధిత్వం శ్రమేణ ప్రాప్యతే జయః .
తస్మాద్గురుసమక్షం హి శ్రమః కార్యో విజానతా .. 99.. 1813
ప్రథమం వామహస్తేన యః శ్రమం కురుతే నరః .
తస్య చాపక్రియాసిద్ధిరచిరాదేవ జాయతే .. 100.. 1814
వామహస్తే తు సంసిద్ధే పశ్చాద్దక్షిణమారభేత్ .
ఉభాభ్యాం చ శ్రమం కుర్యాన్నారాచైశ్చ శరైస్తథా .. 101.. 1815
వామేనైవ శ్రమం కుర్యాత్సుసిద్ధే దక్షిణే కరే .
విశాఖేనాసమేనైవ తథా వ్యాయే చ కైశికే .. 102.. 1816
ఉదితే భాస్కరే లక్ష్యం పశ్చిమాయాం నివేశయేత్ .
అపరాహ్నే చ కర్తవ్యం లక్ష్యం పూర్వదిగాశ్రితం .. 103.. 1817
ఉత్తరేణ సదా కార్యం ప్రాణస్య న విరోధకం .
సంగ్రామేణ వినా కార్యం న లక్ష్యం దక్షిణాముఖం .. 104.. 1818
షష్టిధన్వంతరే లక్ష్యం జ్యేష్ఠలక్ష్యం ప్రకీర్తితం .
చత్వారింశన్మధ్యమం చ వింశతిశ్చ కనిష్ఠకం .. 105.. 1819
శరాణాం కథితం హ్యేతన్నారాచానామథోచ్యతే .
చత్వారింశచ్చ త్రింశచ్చ షోడశైవ భవేత్తతః .. 106.. 1820
చతుఃశతైశ్చ కాండానాం యో హి లక్ష్యం విసర్జయేత్ .
సూర్యోదయే చాస్తమయే స జ్యేష్ఠో ధన్వినాం భవేత్ .. 107.. 1821
త్రిశతైర్మధ్యమశ్చైవ ద్విశతాభ్యాం కనిష్ఠకః .
లక్ష్యం చ పురుషోన్మానం కుర్యాచ్చంద్రకసంయుతం .. 108.. 1822
ఊర్ధ్వవేదీ భవేజ్జ్యేష్ఠో నాభివేధీ చ మధ్యమః .
యః పాదవేధీ లక్ష్యస్య స కనిష్ఠో మతో మయా .. 109.. 1823



            అథానధ్యాయః
అష్టమీ చ అమావాస్యా వర్జనీయా చతుర్దశీ .
పూర్ణిమార్ధదినం యావన్నిషిద్ధా సర్వకర్మసు .. 110.. 1824
అకాలే గర్జినే దేవే దుర్దినం వాథవా భవేత్ .
పూర్వకాండహతం లక్ష్యమనధ్యాయం ప్రచక్షతే .. 111.. 1825
శ్రమం చ కుర్వతస్తత్ర భుజంగో యది దృశ్యతే .
అథవా భజ్యతే చాపం యదైవ శ్రమకర్మణి .. 112.. 1826
త్రుట్యతే వా గుణో యత్ర ప్రథమే బాణమోక్షణే .
శ్రమం తత్ర న కుర్వీత శస్త్రే మతిమతాం వరః .. 113.. 1827



            అథ శ్రమక్రియా
క్రియాకలాపాన్వక్ష్యామి శ్రమసాధ్యాఞ్శుచిష్మతాం .
యేషాం విజ్ఞానమాత్రేణ సిద్ధిర్భవతి నాన్యథా .. 114.. 1828
ప్రథమం చాపమారోప్య చూలికాం బంధయేత్తతః .
స్థానకం తు తతః కృత్వా బాణోపరి కరం న్యసేత్ .. 115.. 1829
తులనం ధనుషశ్చైవ కర్తవ్యం వామపాణినా .
ఆదానం చ తతః కృత్వా సంధానం చ తతః పరం .. 116.. 1830
సకృదాకృష్టచాపేన భూమివేధం తు కారయేత్ .
నమస్కుర్యాచ్ఛివం విఘ్నరాజం గురుధనుఃశరాన్ .. 117.. 1831
యాచితవ్యా గురోరాజ్ఞా బాణస్యాకర్షణం ప్రతి .
ప్రాణవాయుం ప్రయత్నేన బాణేన సహ పూరయేత్ .. 118.. 1832
కుంభకేన స్థిరం కృత్వా హుంకారేణ విసర్జయేత్ .
ఇత్యభ్యాసక్రియా కార్యా ధన్వినా సిద్ధిమిచ్ఛతా .. 119.. 1833
షణ్మాసాత్సిద్ధ్యతే ముష్టిః శరాః సంవత్సరేణ తు .
నారాచాస్తస్య సిద్ధయంతి యస్య తుష్టో మహేశ్వరః .. 120.. 1834
పుష్పవద్ధారయేద్ బాణం సర్పవత్పీడయేద్ధనుః .
ధనవచ్చింతయేల్లక్ష్యం యదీచ్ఛేత్సిద్ధిమాత్మనః .. 121.. 1835
క్రియామిచ్ఛంతి ఆచార్యా దూరమిచ్ఛంతి భార్గవాః .
రాజానో దృష్టిమిచ్ఛంతి లక్ష్యమిచ్ఛంతి చేతరే .. 122.. 1836
జనానాం రంజనం యేన లక్ష్యఘాతాత్ప్రజాయతే .
హీనేనాపీషుణా తస్మాత్ప్రశస్తం లక్ష్యవేధనం .. 123.. 1837
విశాఖస్థానకే స్థిత్వా సమసంధానమాచరేత్ .
గోపుచ్ఛముఖబాణేన సింహకర్ణ్యా చ ముష్టినా .. 124.. 1838
ఆకర్షేత్కైశికవ్యాయే న శిఖాం చాలయేత్తతః .
పూర్వాపరౌ సమౌ కార్యౌ సమాంసౌ నిశ్చలౌ కరౌ .. 125.. 1839
చక్షుషీ స్పందయేన్నైవ దృష్టిం లక్ష్యే నియోజయేత్ .
ముష్టినాచ్ఛాదితం లక్ష్యం శరస్యాగ్రే నియోజయేత్ .. 126.. 1840
మనో దృష్టిగతం జ్ఞాత్వా తతః కాండం విసర్జయేత్ .
స్ఖలత్యేవం కదాచిన్న లక్ష్యే యోధో జితశ్రమః .. 127.. 1841
ఆదానం చైవ తూణీరాత్సంధానం కర్షణం తథా .
క్షేపణం చ త్వరాయుక్తో బాణస్య కురుతే తు యః . 1842
నిత్యాభ్యాసవశాత్తస్య శీఘ్రసంధానతా భవేత్ .. 128. .
ప్రత్యాలీఢే కృతే స్థానే అధఃసంధానమాచరేత్ .
ముష్ట్యా పతాకయా బాణం స్త్రీచిహ్నం దూరపాతనం .. 129.. 1843
దర్దురక్రమమాస్థాయ ఊర్ధ్వసంధానమాచరేత్ .
స్కంధవ్యాయేన వజ్రస్య ముష్ట్యా పుంమార్గణేన చ . 1844
అత్యంతసౌష్ఠవాద్వాహ్వోర్జాయతే దృఢవేధితా .. 130. .
సూచీముఖా మీనపుచ్ఛా భ్రమరీ చ తృతీయకా .
శరాణాం గతయస్తిస్రః ప్రశస్తాః కథితా బుధైః .. 131.. 1845
సూచీముఖగతిస్తస్య సాయకస్య ప్రజాయతే .
పత్రం విలోమితం యస్య అథవా హీనపత్రకం .. 132.. 1846
కర్కశేన తు చాపేన యః కృష్టో హీనముష్టినా .
మత్స్యపుచ్ఛా గతిస్తస్య సాయకస్య ప్రకీర్తితా .. 133.. 1847
భ్రమరీ కథితా హ్యేషా విద్వద్భిః శ్రమకర్మణి .
ఋజుత్వేన వినా యాతి క్షేప్యమాణస్తు సాయకః .. 134.. 1848
వామగా దక్షగా చైవ ఊర్ధ్వగాధోగమా తథా .
చతస్రో గతయః ప్రోక్తా బాణస్ఖలనహేతవః .. 135.. 1849
కంపతే గుణముష్టిస్తు మార్గణస్య హి పృష్ఠతః .
సంముఖీ స్యాద్ధనుర్ముష్ఠిస్తదా వామే గతిర్భవేత్ .. 136.. 1850
గ్రహణం శిథిలం యస్య ఋజుత్వేన విసర్జితం .
పార్శ్వం తు దక్షిణం యాతి సాయకస్య న సంశయః .. 137.. 1851
ఊర్ధ్వం యాతి చాపముష్టిర్గుణముష్టిరధో భవేత్ .
స ముక్తో మార్గణో లక్ష్యాద్దూరం యాతి న సంశయః .. 138.. 1852
మోక్షణే చైవ బాణస్య చాపముష్టిరధో భవేత్ .
గుణముష్టిర్భవేదూర్ధ్వం తదాధోగామినీ గతిః .. 139.. 1853
లక్ష్యబాణాగ్రదృష్టీనాం సంగతిస్తు యదా భవేత్ .
తదానీముజ్ఝితో బాణో లక్ష్యాన్న స్ఖలతి ధ్రువం .. 140.. 1854
నిర్దోషః శబ్దహీనశ్చ సమముష్టిద్వయోజ్ఝితః .
భినత్తి దృఢవేధ్యాని సాయకో నాస్తి సంశయః .. 141.. 1855
స్వాకృష్టస్తేజితో యశ్చ సుశుద్ధో గాఢముక్తితః .
నరనాగాశ్వకాయేషు న స తిష్ఠతి మార్గణః .. 142.. 1856
యస్య తృణసమా బాణా యస్యేంధనసమం ధనుః .
యస్య ప్రాణసమా మౌర్వీ స ధన్వీ ధన్వినాం వరః .. 143.. 1857
అయశ్చర్మ ఘతశ్చైవ మృత్పిండం చ చతుష్టయం .
యో భినత్తి హి తస్యేషుర్వజ్రేణాపి న ధార్యతే .. 144.. 1858
సార్ధాంగులప్రమాణేన లోహపాత్రాణి కారయేత్ .
తాని భిత్త్వైకబాణేన దృఢఘాతీ భవేన్నరః .. 145.. 1859
చతుర్వింశతిచర్మాణి భినత్త్యేకేషుణా నరః .
తస్య బాణో గజేంద్రస్య కాయం నిర్భిద్య గచ్ఛతి .. 146.. 1860
భ్రామ్యంజలే ఘటో వేద్ధ్యశ్చక్రే మృత్పిండకం తథా .
భ్రమంతం వేధయేద్యస్తు దృఢభేదీ స ఉచ్యతే .. 147.. 1861
అయస్తు కాకతుండేన చర్మ ఆరాముఖేన హి .
మృత్పిండం చ ఘటం చైవ విధ్యేత్సూచిముఖేన హి .. 148.. 1862
బాణభంగం కరావర్తం కాష్ఠచ్ఛేదనమేవ చ .
బిందుకం గోలకయుగం యో వేత్తి స జయీ భవేత్ .. 149.. 1863
లక్ష్యస్థానే ధృతం కాండం ససుఖం ఛేదయేత్తతః .
కించిన్ముష్టిం విధాయ స్వాం తిర్యగ్విఫలికేషుణా .. 150.. 1864
సంముఖం వా సమాయాంతం తిర్యక్ఛాయం తమంబరే .
శరం శరేణ యశ్ఛింద్యాద్వాణచ్ఛేదీ స జాయతే .. 151.. 1865
కాష్ఠేఽశ్వకేశం సంయమ్య తత్ర బద్ధ్వా వరాటికాం .
హస్తేన భ్రామ్యమాణాం చ యో హంతి స ధనుర్ధరః .. 152.. 1866
లక్ష్యస్థానే న్యసేత్కాష్ఠం సార్ద్రం గోపుచ్ఛసంనిభం .
యశ్ఛింద్యాత్తం క్షురప్రేణ కాష్ఠచ్ఛేత్తా స జాయతే .. 153.. 1867
లక్ష్యే బిందుం న్యసేచ్ఛుభ్రం శుభ్రబంధూకపుష్పవత్ .
హంతి తం బిందుకం యస్తు చిత్రయోధీ స జాయతే .. 154.. 1868
కాష్ఠగోలయుగం క్షిప్తం దూరమూర్ధ్వపురఃస్థితైః .
అప్రాప్తధారం పృష్ఠేన గచ్ఛేత్పుచ్ఛముఖేన హి .. 155.. 1869
యో హంతి శరయుగ్మేన శీఘ్రసంధానయోగతః .
స స్యాద్ధనుర్భృతాం శ్రేష్ఠః పూజితః సర్వపార్థివైః .. 156.. 1870
రథస్థేన గజస్థేన హయస్థేన చ పత్తినా .
ధావతా వై శ్రమః కార్యో లక్ష్యం హంతుం సునిశ్చితం .. 157.. 1871
లక్ష్యస్థానే న్యసేత్కాంస్యపాత్రం హస్తద్వయాంతరే .
తాడయేచ్ఛర్కరాభిస్తచ్ఛబ్దః సంజాయతే యథా .. 158.. 1872
యత్రైవోత్పద్యతే శబ్దస్తం సమ్యక్తత్ర చింతయేత్ .
కర్ణేంద్రియమనోయోగాల్లక్ష్యంనిశ్చయతాం నయేత్ .. 159.. 1873
పునః శర్కరయా తచ్చ తాడయేచ్ఛబ్దహేతవే .
పునర్నిశ్చయతాం నేయం శబ్దస్థానానుసారతః .. 160.. 1874
తతః కించిత్కృతం దూరే నిత్యం నిత్యం విధానతః .
లక్ష్యం సమభ్యసేద్ధ్వాంతే శబ్దవ్యధనహేతవే .. 161.. 1875
తతో బాణేన హన్యాత్తదవధానేన తీక్ష్ణధీః .
ఏతచ్చ దుష్కరం కర్మ భాగ్యైః కస్యాపి సిద్ధయతి .. 162.. 1876
ఏవం శ్రమవిధిం కుర్యాద్యావత్సిద్ధిః ప్రజాయతే .
శ్రమే సిద్ధే చ వర్షాసు నైవ గ్రాహ్యం ధనుః కరే .. 163.. 1877
పూర్వాభ్యాసస్య శస్త్రాణామవిస్మరణహేతవే .
మాసద్వయం శ్రమం కుర్యాత్ప్రతివర్షం శరదృతౌ .. 164.. 1878
జాతే వాశ్వయుజే మాసి నక్మీదేవతాదినే .
పూజయేదీశ్వరం చండీం గురుం శస్త్రాణి వాజినః .. 165.. 1879
విప్రేభ్యో దక్షిణాం దత్త్వా కుమారీ భోజయేత్తత్తః .
దేవ్యై పశువలిం దత్త్వా హృష్టో వాదిత్రమంగలైః .. 166.. 1880
తతస్తు సాధయేన్మంత్రాన్వేదోక్తాంశ్చాగమోదితాన్ .
అస్త్రాణాం కర్మసిద్ధ్యర్థం జపహోమవిధానతః .. 167.. 1881
బ్రాహ్మం నారాయణం శైవమైంద్రం వాయవ్యవారుణే .
ఆగ్నేయం చాపరాస్త్రాణి గురుదత్తాని సాధయేత్ .. 168.. 1882
మనోవాక్కర్మభిర్భావ్యం లబ్ధాస్త్రేణ శుచిష్మతా .
అపాత్రమసమర్థం చ ఘ్నత్యస్త్రాణి కుపూరుషం .. 169.. 1883
ప్రయోగం చోపసంహారం యో వేత్తి స ధనుర్ధరః .
సామాన్యే కర్మణి ప్రాజ్ఞో నైవాస్త్రాణి ప్రయోజయేత్ .. 170.. 1884
హస్తార్కే లాంగలీకందం గృహీత్వా తస్య లేపతః .
శూరస్యాపి రణే పుంసో దర్పం హరతి సత్వరః .. 171.. 1885
గృహీతం యోగనక్షత్రైరపామార్గస్య మూలకం .
లేపమాత్రేణ వీరాణాం సర్వశస్త్రనివారణం .. 172.. 1886
అధఃపుష్పీ శంఖపుష్పీ లజ్జాలుర్గిరికర్ణికా .
నీలినీ సహదేవా చ పుత్రమార్జారికా తథా .. 173.. 1887
విష్ణుక్రాంతా చ సర్వాసాం జటా గ్రాహ్యా రవేర్దినే .
బద్ధా భుజే విలేపాద్వా కాయే శస్త్రౌఘవారికా .. 174.. 1888
సర్పవ్యాఘ్రాదిసత్త్వానాం భూతాదీనాం న జాయతే .
భీతిస్తస్య స్థితా యస్య మాతరోఽష్టౌ శరీరకే .. 175.. 1889
గృహీతం హస్తనక్షత్రే చూర్ణం ఛుచ్ఛుందరీభవం .
తత్ప్రభావాద్గజః పుంసః సంముఖో నైతి నిశ్చితం .. 176.. 1890
ఛుచ్ఛుందరీ శ్రీఫలపుష్పచూర్ణై-
రాలిప్తగాత్రస్య నరస్య దూరాత్ .
ఆఘ్రాయ గంధం ద్విరదోఽతిమత్తో
మదం త్యజేత్కేసరిణో యథోగ్రం .. 177.. 1891
శ్వేతాద్రికర్ణికామూలం పాణిస్థం వారయేద్గజం .
శ్వేతకంటారికామూలం వ్యాఘ్రాదీనాం భయం హరేత్ .. 178.. 1892
పుష్యార్కోత్పాటితే మూలే పాఠాయా ముఖసంస్థితే .
దేహే స్ఫుటతి నో తీక్ష్ణం మండలాగ్రం రణే నృణాం .. 179.. 1893
గంధార్యా ఉత్తరం మూలం ముఖస్థం సంముఖాగతం .
శస్త్రౌఘం వారయత్యేవ పుష్యార్కే విధినా ధృతం .. 180.. 1894
శుభ్రాయాః శరపుంఖాయా జటానీలీజటాథవా .
భుజే శిరసి వక్త్రే వా స్థితా శస్త్రనివారికా . 1895
భూపాహిచౌరభీతిఘ్నీ గృహీతా పుష్యభాస్కరే .. 181. .
ప్రథమం క్రియతే స్నానం శుక్లవస్త్రావృతో భవేత్ .
మంగల్యగీతసంయుక్తో దేవవిప్రాంశ్చ పూజయేత్ .. 182.. 1896
క్షేత్రపాలస్య నామ్నా చ బలిం దద్యాద్దిశో దశ .
శస్త్రాణి చాపి సంపూజ్య రక్షామంత్రం స్మరేత్తతః .. 183.. 1897
ఓం శూలేన పాహి నో దేవి పాహి ఖడ్గేన చాంబికే .
ఘంటాస్వనేన నః పాహి చాపజ్యానిఃస్వనేన చ .. 184.. 1898
ప్రాచ్యాం రక్ష ప్రతీచ్యాం చ చండికే రక్ష దక్షిణే .
భ్రామణేనాత్మశూలస్య ఉత్తరస్యాం తథేశ్వరి .. 185.. 1899
సౌమ్యాని యాని రూపాణి త్రైలోక్యే విచరంతి తే .
యాని చాత్యంతఘోరాణి తై రక్షాస్మాంస్తథా భువం .. 186.. 1900
ఖడ్గశూలగదాదీని యాని చాస్త్రాణి తేఽమ్బికే .
కరపల్లవసంగీని తైరస్మాన్ రక్ష సర్వతః .. 187.. 1901
దివ్యౌషధీనాం లేపం చ రక్షాబంధం చ కారయేత్ .
కించిద్ భుక్త్వా చ పీత్వా చ తతః సంనాహమాచరేత్ .. 188.. 1902
సేనాపతిం గజారోహానన్యాంశ్చ సుభటాంస్తథా .
ముఖ్యానన్యానపి ధనైర్వస్త్రైశ్చ పరితోషయేత్ .. 189.. 1903
పూర్వం సారథిమారోప్య రథే సజ్జేత్తతః స్వయం .
యోజయేద్వాజినః శుద్ధాన్సుసంతుష్టాంజితశ్రమాన్ .. 190.. 1904
రథే చ ధారయేద్ భద్రం కార్ముకాణాం చతుష్టయం .
చతుఃశతాని బాణానాం తూణీరే చ ప్రయోజయేత్ .. 191.. 1905
ఖడ్గం చర్మ గదాం శక్తిం పరిఘం ముద్గరం తథా .
నారాచం పరశుం కుంతం పట్టిశాదీంశ్చ ధారయేత్ .. 192.. 1906
న రథా న గజా యస్య సోఽశ్వమేవ సమారుహేత్ .
కటిబద్ధైకతూణీరః ఖడ్గశక్తిధనుర్యుతః .. 193.. 1907
తతోర్జునస్య నామాని విష్ణుస్మరణపూర్వకం .
జపేత్తతః ప్రతిష్ఠేత చతురంగబలైర్యుతః .. 194.. 1908
లాభస్తేషాం జయస్తేషాం కుతస్తేషాం పరాజయః .
యేషామిందీవరశ్యామో హృదయస్థో జనార్దనః .. 195.. 1909
అర్జునః ఫాల్గునః పార్థః కిరీటీ శ్వేతవాహనః .
బీభత్సుర్విజయీ కృష్ణః సవ్యసాచీ ధనంజయః .. 196.. 1910
ఖం తథా స్వరవస్విందునేత్రైరక్షౌహిణీ మతా .
అక్షౌహిణ్యాం సంప్రదిష్టా రథానాం వర్మధారిణాం . 1911
సంఖ్యా గణితతత్త్వజ్ఞైః సహస్రాణ్యేకవింశతిః .. 197. .
ఉపర్యష్టౌ శతాన్యాహుస్తథా భూయశ్చ సప్తతిః .
గజానాం తు పరీమాణమేతదేవ వినిర్దిశేత్ .. 198.. 1912
జ్ఞేయం లక్షం పదాతీనాం సహస్రాణి తథా నవ .
శతాని త్రీణి పంచాశచ్ఛూరాణాం శస్త్రధారిణాం .. 199.. 1913
పంచషష్టిసహస్రాణి తథాశ్వానాం శతాని చ .
దశోత్తరాణి షట్ ప్రాహుః సంఖ్యాతత్త్వవిదో జనాః .. 200.. 1914
ఖద్వయం నిధివేదాక్షిచంద్రాక్ష్యగ్నిహిమాంశుభిః .
మహాక్షౌహిణికా ప్రోక్తా సంఖ్యా గణితకోవిదైః .. 201.. 1915
కోటయస్త్రయోదశ ప్రోక్తా లక్షాణామేకవింశతిః .
చతుర్వింశత్సహస్రాణి తథా నవశతాని చ .. 202.. 1916
మహాక్షౌహిణికాం ప్రాహురిమాం తత్త్వవిదో జనాః .
మహాక్షౌహిణికాయాం తు రథాః కోటిమితాః స్మృతాః . 1917
సప్తత్రింశచ్చ లక్షాణి గీయంతే తత్త్వభేదిభిః .. 203. .
ద్వాదశైవ సహస్రాణి చత్వార్యేవ శతాని చ .
ప్రోక్తాని నవతిస్తద్వదేవమేవ మతంగజాః .. 204.. 1918
అశ్వాశ్చతుష్కోటిమితా లక్షాణ్యేకాదశైవ చ .
సప్తత్రింశత్సహస్రాణి తథా శతచతుష్టయం .. 205.. 1919
సప్తతిశ్చైవ సంఖ్యాతాః ప్రోచ్యంతే పత్తయస్తతః .
షట్కోటయోఽశీతిలక్షాణి పంచాధికమితాని చ .. 206.. 1920
ద్విషష్టి చ సహస్రాణి తథా శతచతుష్టయం .
పంచాశదితి సంఖ్యాతా మహాక్షౌహిణికా బుధైః .. 207.. 1921
ముఖే రథా గజాః పృష్ఠే తత్పృష్ఠే చ పదాతయః .
పార్శ్వయోశ్చ హయాః కార్యా వ్యూహస్యాయం విధిః స్మృతః .. 208.. 1922
అర్ధచంద్రం చ చక్రం చ శకటం మకరం తథా .
కమలం శ్రేణికాం గుల్మం వ్యూహానేవం ప్రకల్పయేత్ .. 209.. 1923
యే రాజపుత్రాః సామంతా ఆప్తాః సేవకజాతయః .
తాన్సర్వానాత్మనః పార్శ్వే రక్షాయై స్థాపయేన్నృపః .. 210.. 1924
యస్మిన్కులే యః పురుషః ప్రధానః
స సర్వయత్నేన హి రక్షణీయః .
తస్మిన్వినష్టే కిల సారభూతే
న నాభిభంగే హ్యరకా వహంతి .. 211.. 1925
క్షత్రసారభృతం శూరం శస్త్రజ్ఞమనురాగి చేత్ .
అపి స్వల్పం శ్రియే సైన్యం వృథేయం ముండమండలీ .. 212.. 1926
అపి పంచశతం శూరా మృద్నంతి మహతీం చమూం .
అథవా పంచ షట్ సప్త విజయంతేఽనివర్తినః .. 213.. 1927
ధనుఃసంగతిసంశుద్ధా వాజినో ముఖదుర్బలాః .
ఆకర్ణపలితా యోధాః సంగ్రామే జయవాదినః .. 214.. 1928
పరస్పరానురక్తా యే యోధాః శార్ఙ్గధనుర్ధరాః .
యుద్ధజ్ఞాస్తురగారూఢాస్తే జయంతి రణే రిపూన్ .. 215.. 1929
ఏకః కాపురుషో దీర్ణో దారయేన్మహతీం చమూం .
తం దీర్ణమను దీర్యంతే యోధాః శూరతమా అపి .. 216.. 1930
దుర్నివారతరా చైవ ప్రభగ్నా మహతీ చమూః .
అపామివ మహావేగత్రస్తా మృగగణా ఇవ .. 217.. 1931
యస్తు భగ్నేషు సైన్యేషు విద్రుతేషు నివర్తతే .
పదే పదేఽశ్వమేధస్య లభతే ఫలమక్షయం .. 218.. 1932
ద్వావిమౌ పురుషౌ లోకే సూర్యమండలభేదినౌ .
పరివ్రాడ్ యోగయుక్తశ్చ రణే చాభిముఖో హతః .. 219.. 1933
యత్ర యత్ర హతః శూరః శత్రుభిః పరివేష్టితః .
అక్షయం లభతే లోకం యది క్లీబం న భాషతే .. 220.. 1934
మూర్ఛితం నైవ వికలం నాశస్త్రం నాన్యయోధినం .
పలాయమానం శరణం గతం చైవ న హింసయేత్ .. 221.. 1935
భీరుః పలాయమానోఽపి నాన్వేష్టవ్యో బలీయసా .
కదాచిచ్ఛూరతాం యాతి మరణే కృతనిశ్చయః .. 222.. 1936
సంభృత్య మహతీం సేనాం చతురంగాం మహీపతిః .
వ్యూహయిత్వాగ్రతః శూరాన్స్థాపయేజ్జయలిప్సయా .. 223.. 1937
అల్పాయాం వా మహత్యాం వా సేనాయామితి నిశ్చయః .
హర్షో యోధగణస్యైకో జయలక్షణముచ్యతే .. 224.. 1938
అన్వేతం వాయవో యాంతి పృష్ఠే భానుర్వయాంసి చ .
అనుప్లవంతే మేఘాశ్చ యస్య తస్య రణే జయః .. 225.. 1939
అపూర్ణే నైవ మర్తవ్యం సంపూర్ణేం నైవ జీవతి .
తస్మాద్ధైర్యం విధాతవ్యం హంతవ్యా పరవాహినీ .. 226.. 1940
జితే లక్ష్మీర్మృతే స్వర్గః కీర్తిశ్చ ధరణీతలే .
తస్మాద్ధైర్యం విధాతవ్యం హంతవ్యా పరవాహినీ .. 227.. 1941
ఏతం శివధనుర్వేదస్య భగవతో వ్యాసస్య చ .




Encoded and proofread by Ravi Mahadevappa ravi@ece.neu.edu
(Assisted by Avinash Sathaye sohum@ms.uky.edu)

The numerals correspond to English translation available at
http://www.atarn.org/india/dhanurveda\_engtm

