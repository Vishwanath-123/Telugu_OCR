 తైత్తిరీయారణ్యకం అరుణప్రశ్నః 
ఓం భ॒ద్రం కర్ణే॑భిః శృణు॒యామ॑ దేవాః . భ॒ద్రం ప॑శ్యేమా॒క్షభి॒ర్యజ॑త్రాః .
స్థి॒రైరంగై᳚స్తుష్టు॒వాꣳస॑స్త॒నూభిః॑ . వ్యశే॑మ దే॒వహి॑తం॒ యదాయుః॑ .
స్వ॒స్తి న॒ ఇంద్రో॑ వృ॒ద్ధశ్ర॑వాః . స్వ॒స్తి నః॑ పూ॒షా వి॒శ్వవే॑దాః .
స్వ॒స్తి న॒స్తార్క్ష్యో॒ అరి॑ష్టనేమిః . స్వ॒స్తి నో॒ బృహ॒స్పతి॑ర్దధాతు..

ఓం శాంతిః॒ శాంతిః॒ శాంతిః॑ ..

ఓం భ॒ద్రం కర్ణే॑భిః శృణు॒యామ॑ దేవాః . భ॒ద్రం ప॑శ్యేమా॒క్షభి॒ర్యజ॑త్రాః .
స్థి॒రైరంగై᳚స్తుష్టు॒వాꣳస॑స్త॒నూభిః॑ . వ్యశే॑మ దే॒వహి॑తం॒ యదాయుః॑ .
స్వ॒స్తి న॒ ఇంద్రో॑ వృ॒ద్ధశ్ర॑వాః . స్వ॒స్తి నః॑ పూ॒షా వి॒శ్వవే॑దాః .
స్వ॒స్తి న॒స్తార్క్ష్యో॒ అరి॑ష్టనేమిః . స్వ॒స్తి నో॒ బృహ॒స్పతి॑ర్దధాతు .
ఆప॑మాపామ॒పః సర్వాః᳚ . అ॒స్మాద॒స్మాది॒తోఽముతః॑ .. 1 ..

అ॒గ్నిర్వా॒యుశ్చ॒ సూర్య॑శ్చ . స॒హ సం॑చస్క॒రర్ద్ధి॑యా .
వా॒య్వశ్వా॑ రశ్మి॒పత॑యః . మరీ᳚చ్యాత్మనో॒ అద్రు॑హః .
దే॒వీర్భు॑వన॒సూవ॑రీః . పు॒త్ర॒వ॒త్వాయ॑ మే సుత .
మహానామ్నీర్మ॑హామా॒నాః . మ॒హ॒సో మ॑హస॒స్స్వః॑ .
దే॒వీః ప॑ర్జన్య॒సూవ॑రీః . పు॒త్ర॒వ॒త్వాయ॑ మే సుత .. 2 ..

అ॒పాశ్న్యు॑ష్ణిమ॒పా రక్షః॑ . అ॒పాశ్న్యు॑ష్ణిమ॒పారఘం᳚ .
అపా᳚ఘ్రా॒మప॑ చా॒వర్తిం᳚ . అప॑దే॒వీరి॒తో హి॑త .
వజ్రం॑ దే॒వీరజీ॑తాꣳశ్చ . భువ॑నం దేవ॒సూవ॑రీః .
ఆ॒ది॒త్యానది॑తిం దే॒వీం . యోని॑నోర్ధ్వము॒దీష॑త  .
శి॒వాన॒శ్శంత॑మా భవంతు . ది॒వ్యా ఆప॒ ఓష॑ధయః .
సు॒మృ॒డీ॒కా సర॑స్వతీ . మా తే॒ వ్యో॑మ సం॒దృశి॑ .. 3 ..

స్మృతిః॑ ప్ర॒త్యక్ష॑మైతి॒హ్యం᳚ . అను॑మానశ్చతుష్ట॒యం .
ఏ॒తైరాది॑త్యమండలం . సర్వై॑రేవ॒ విద్యా᳚స్యతే .
సూర్యో॒ మరీ॑చి॒మాద॑త్తే . సర్వస్మా᳚ద్భువ॑నాద॒ధి .
తస్యాః పాకవి॑శేషే॒ణ . స్మృ॒తం కా॑లవి॒శేష॑ణం .
న॒దీవ॒ ప్రభ॑వాత్కా॒చిత్ . అ॒క్షయ్యా᳚త్స్యంద॒తే య॑థా .. 4 ..

తాన్నద్యోఽభిస॑మాయం॒తి . సో॒రుస్సతీ॑ న ని॒వ॑ర్తతే ఏ॒వన్నా॒నాస॑ముత్థా॒నాః .
కా॒లాస్సం॑వత్స॒రꣳ శ్రి॑తాః . అణుశశ్చ మ॑హశ॒శ్చ .
సర్వే॑ సమవ॒యంత్రి॑తం . సతై॑స్స॒ర్వైస్స॑మావి॒ష్టః .
ఊ॒రుస్స॑న్న ని॒వర్త॑తే అధిసంవత్స॑రం వి॒ద్యాత్ . తదేవ॑ లక్ష॒ణే .. 5 ..

అణుభిశ్చ మ॑హద్భి॒శ్చ . స॒మారూ॑ఢః ప్ర॒దృశ్య॑తే .
సంవత్సరః ప్ర॑త్యక్షే॒ణ . నా॒ధిస॑త్వః ప్ర॒దృశ్య॑తే .
ప॒టరో॑ విక్లి॑ధః పిం॒గః . ఏ॒తద్వ॑రుణ॒లక్ష॑ణం .
యత్రైత॑దుప॒దృశ్య॑తే . స॒హస్రం॑ తత్ర॒ నీయ॑తే .
ఏకꣳహి శిరో నా॑నా ము॒ఖే . కృ॒త్స్నం త॑దృతు॒లక్ష॑ణం .. 6 ..

ఉభయతస్సప్తేం᳚ద్రియా॒ణి . జ॒ల్పితం॑ త్వేవ॒ దిహ్య॑తే .
శుక్లకృష్ణే సంవ॑త్సర॒స్య . దక్షిణవామ॑యోః పా॒ర్శ్వయోః .
తస్యై॒షా భవ॑తి . శు॒క్రం తే॑ అ॒న్యద్య॑జ॒తం తే॑ అ॒న్యత్ .
విషు॑రూపే॒ అహ॑నీ॒ ద్యౌరి॑వాసి . విశ్వా॒ హి మా॒యా అవ॑సి స్వధావః .
భ॒ద్రా తే॑ పూషన్ని॒హ రా॒తిర॒స్త్వితి॑ . నాత్ర॒ భువ॑నం . న పూ॒షా .
న ప॒శవః॑ . నాదిత్యస్సంవత్సర ఏవ ప్రయక్షేణ ప్రియత॑మం వి॒ద్యాత్ .
ఏతద్వై సంవత్సరస్య ప్రియత॑మꣳ రూ॒పం . యోఽస్య మహానర్థ ఉత్పత్స్యమా॑నో భ॒వతి .
ఇదం పుణ్యం కు॑రుష్వే॒తి . తమాహర॑ణం ద॒ద్యాత్ .. 7 ..

సా॒కం॒జానాꣳ॑ స॒ప్తథ॑మాహురేక॒జం . షడు॑ద్య॒మా ఋష॑యో దేవ॒జా ఇతి॑ .
తేషా॑మి॒ష్టాని॒ విహి॑తాని ధామ॒శః . స్థా॒త్రే రే॑జంతే॒ వికృ॑తాని రూప॒శః
కో ను॑ మర్యా॒ అమి॑థితః . సఖా॒ సఖా॑యమబ్రవీత్ .
జహా॑కో అ॒స్మ దీ॑షతే . యస్తి॒త్యాజ॑ సఖి॒విద॒ꣳ॒ సఖా॑యాం .
న తస్య॑ వా॒చ్యపి॑ భా॒గో అ॑స్తి . యదీꣳ॑ శృ॒ణోత్య॒లకꣳ॑ శృణోతి .. 8 ..

న హి ప్ర॒వేద॑ సుకృ॒తస్య॒ పంథా॒మితి॑ . ఋ॒తురృ॑తునా ను॒ద్యమా॑నః .
విన॑నాదా॒భిధా॑వః . షష్టిశ్చ త్రిꣳశ॑కా వ॒ల్గాః .
శు॒క్లకృ॑ష్ణౌ చ॒ షాష్టి॑కౌ . సారా॒గ॒వ॒స్త్రైర్జ॒రద॑క్షః .
వ॒సం॒తో వసు॑భిస్స॒హ సం॒వ॒త్స॒రస్య॑ సవి॒తుః .
ప్రై॒ష॒కృత్ప్ర॑థ॒మః స్మృ॒తః . అ॒మూనా॒దయ॑తీత్య॒న్యాన్ .. 9 ..

అ॒మూꣳశ్చ॑ పరి॒రక్ష॑తః . ఏ॒తా వా॒చః ప్ర॑యుజ్యం॒తే .
యత్రైత॑దుప॒దృశ్య॑తే . ఏ॒తదే॒వ వి॑జానీ॒యాత్ .
ప్ర॒మాణం॑ కాల॒ప॑ర్యయే . వి॒శే॒ష॒ణం తు॑ వక్ష్యా॒మః .
ఋ॒తూనాం᳚ తన్ని॒బోధ॑త . శుక్లవాసా॑ రుద్ర॒గణః .
గ్రీ॒ష్మేణా॑ఽఽవర్త॒తే స॑హ . ని॒జహ॑న్ పృథి॑వీꣳ స॒ర్వాం .. 10 ..

జ్యో॒తిషా᳚ఽప్రతి॒ఖ్యేన॑ సః . వి॒శ్వ॒రూ॒పణి॑ వాసా॒ꣳ॒సి .
ఆ॒ది॒త్యానాం᳚ ని॒బోధ॑త . సంవత్సరీణం॑ కర్మ॒ఫలం .
వర్షాభిర్ద॑దతా॒ꣳ॒ సహ . అదుఃఖో॑ దుఃఖచ॑క్షురి॒వ .
తద్మా॑ఽఽపీత ఇవ॒ దృశ్య॑తే . శీతేనా᳚వ్యథ॑యన్ని॒వ .
రు॒రుద॑క్ష ఇవ॒ దృశ్య॑తే . హ్లాదయతే᳚ జ్వల॑తశ్చై॒వ .
శా॒మ్యత॑శ్చాస్య॒ చక్షు॑షీ . యా వై ప్రజా భ్ర॑ꣳశ్యం॒తే .
సంవత్సరాత్తా భ్ర॑ꣳశ్యం॒తే . యాః॒ ప్రతి॑తిష్ఠం॒తి .
సంవత్సరే తాః ప్రతి॑తిష్ఠం॒తి . వ॒ర్షాభ్య ఇత్య॒ర్థః .. 11 ..

అక్షి॑దుః॒ఖోత్థి॑తస్యై॒వ . వి॒ప్రస॑న్నే క॒నీని॑కే .
ఆంక్తేచాద్గ॑ణం నా॒స్తి . ఋ॒భూణాం᳚ తన్ని॒బోధ॑త .
క॒న॒కా॒భాని॑ వాసా॒ꣳ॒సి . అ॒హతా॑ని ని॒బోధత .
అన్నమశ్నీత॑ మృజ్మీ॒త . అ॒హం వో॑ జీవ॒నప్ర॑దః .
ఏ॒తా వా॒చః ప్ర॑యుజ్యం॒తే . శ॒రద్య॑త్రోప॒దృశ్య॑తే .. 12 ..

అభిధూన్వంతోఽభిఘ్నం॑త ఇ॒వ . వా॒తవం॑తో మ॒రుద్గ॑ణాః .
అముతో జేతుమిషుము॑ఖామి॒వ . సన్నద్ధాస్సహ ద॑దృశే॒ హ .
అపధ్వస్తైర్వస్తివ॑ర్ణైరి॒వ . వి॒శి॒ఖాసః॑ కప॒ర్దినః .
అక్రుద్ధస్య యోత్స్య॑మాన॒స్య . క్రు॒ద్ధస్యే॑వ॒ లోహి॑నీ .
హేమతశ్చక్షు॑షీ వి॒ద్యాత్ . అ॒క్ష్ణయోః᳚ క్షిప॒ణోరి॑వ .. 13 ..

దుర్భిక్షం దేవ॑లోకే॒షు . మ॒నూనా॑ముద॒కం గృ॑హే .
ఏ॒తా వా॒చః ప్ర॑వదం॒తీః . వై॒ద్యుతో॑ యాంతి॒ శైశి॑రీః .
తా అ॒గ్నిః పవ॑మనా॒ అన్వై᳚క్షత . ఇ॒హ జీ॑వి॒కామప॑రిపశ్యన్ .
తస్యై॒షా భవ॑తి . ఇ॒హేహ॑వస్స్వత॒పసః .
మరు॑త॒స్సూర్య॑త్వచః . శర్మ॑ స॒ప్రథా॒ ఆవృ॑ణే .. 14 ..

అతి॑తా॒మ్రాణి॑ వాసా॒ꣳ॒సి . అ॒ష్టివ॑జ్రిశ॒తఘ్ని॑ చ .
విశ్వే దేవా విప్ర॑హరం॒తి . అ॒గ్నిజి॑హ్వా అ॒సశ్చ॑త .
నైవ దేవో॑ న మ॒ర్త్యః . న రాజా వ॑రుణో॒ విభుః .
నాగ్నిర్నేంద్రో న ప॑వమా॒నః . మా॒తృక్క॑చ్చన॒ విద్య॑తే .
ది॒వ్యస్యైకా॒ ధను॑రార్త్నిః . పృ॒థి॒వ్యామప॑రా శ్రి॒తా .. 15 ..

తస్యేంద్రో వమ్రి॑రూపే॒ణ . ధ॒నుర్జ్యా॑మఛి॒నథ్స్వ॑యం .
తదిం॑ద్ర॒ధను॑రిత్య॒జ్యం . అ॒భ్రవ॑ర్ణేషు॒ చక్ష॑తే .
ఏతదేవ శంయోర్బార్హ॑స్పత్య॒స్య . ఏ॒తద్రు॑ద్రస్య॒ ధనుః .
రు॒ద్రస్య॑ త్వేవ॒ ధను॑రార్త్నిః . శిర॒ ఉత్పి॑పేష .
స ప్ర॑వ॒ర్గ్యో॑ఽభవత్ . తస్మా॒ద్యస్సప్ర॑వ॒ర్గ్యేణ॑ య॒జ్ఞేన॒ యజ॑తే .
రు॒ద్రస్య॒ స శిరః॒ ప్రతి॑దధాతి . నైనꣳ॑ రు॒ద్ర ఆరు॑కో భవతి . య ఏ॒వం వేద॑ .. 16 ..

అ॒త్యూ॒ర్ధ్వా॒క్షోఽతి॑రశ్చాత్ . శిశి॑రః ప్ర॒దృశ్య॑తే .
నైవ రూపం న॑ వాసా॒ꣳ॒సి . న చక్షుః॑ ప్రతి॒దృశ్య॑తే .
అ॒న్యోన్యం॒ తు న॑ హిꣳస్రా॒తః . స॒తస్త॑ద్దేవ॒లక్ష॑ణం .
లోహితోఽక్ష్ణి శా॑రశీ॒ర్ష్ణిః . సూ॒ర్యస్యో॑దయ॒నం ప్ర॑తి .
త్వం కరేషి॑న్యంజ॒లికాం . త్వం॒ కరో॑షి ని॒జాను॑కాం .. 17 ..

నిజానుకామే᳚న్యంజ॒లికా . అమీ వాచముపాస॑తామి॒తి .
తస్మై సర్వ ఋతవో॑ నమం॒తే . మర్యాదాకరత్వాత్ప్ర॑పురో॒ధాం .
బ్రాహ్మణ॑ ఆప్నో॒తి . య ఏ॑వం వే॒ద . స ఖలు సంవత్సర ఏతైస్సేనానీ॑భిస్స॒హ .
ఇంద్రాయ సర్వాన్కామాన॑భివ॒హతి . స ద్ర॒ప్సః . తస్యై॒షా భవ॑తి .. 18 ..

అవ॑ద్ర॒ప్సో అꣳ॑శు॒మతీ॑మతిష్ఠత్ . ఇ॒యా॒నః కృ॒ష్ణో ద॒శభి॑స్స॒హస్రైః᳚ .
ఆవ॒ర్తమింద్రః॒ శచ్యా॒ ధమం॑తం . ఉప్స్నుహి తం  నృమణామథ॑ద్రామి॒తీ .
ఏతయైవేంద్రః సలావృ॑క్యా స॒హ . అసురాన్ ప॑రివృ॒శ్చతి .
పృథి॑వ్య॒ꣳ॒శుమ॑తీ . తామ॒న్వవ॑స్థితః సంవత్స॒రో ది॒వం చ॑ .
నైవం విదుషాఽఽచార్యాం᳚తేవా॒సినౌ . అన్యోన్యస్మై᳚ ద్రుహ్యా॒తాం . యో ద్రు॒హ్యతి .
భ్రశ్యతే స్వ॑ర్గాల్లో॒కాత్ . ఇత్యృతుమం॑డలా॒ని .
సూర్యమండలా᳚న్యాఖ్యా॒యికాః . అత ఊర్ధ్వꣳ సని॑ర్వ॒చనాః ..19 ..

ఆరోగో భ్రాజః పటరః॑ పతం॒గః . స్వర్ణరో జ్యోతిషిమాన్॑ విభా॒సః .
తే అస్మై సర్వే దివమా॑తపం॒తి . ఊర్జం దుహానా అనపస్ఫురం॑త ఇ॒తి .
కశ్య॑పోఽష్ట॒మః . స మహామేరుం న॑ జహా॒తి .
తస్యై॒షా భవ॑తి . యత్తే॒ శిల్పం॑కశ్యప రోచ॒నావ॑త్ .
ఇం॒ద్రి॒యావ॑త్పుష్క॒లం చి॒త్రభా॑ను . యస్మిం॒త్సూర్యా॒ అర్పి॑తాస్స॒ప్త సా॒కం .. 20 ..

తస్మిన్ రాజానమధివిశ్రయే॑మమి॒తి . తే అస్మై సర్వే కశ్యపాజ్జ్య్ ఓతి॑ర్లభం॒తే .
తాంత్సోమః కశ్యపాదధి॑నిర్ద్ధ॒మతి . భ్రస్తాకర్మకృ॑దివై॒వం .
ప్రాణో జీవానీంద్రియ॑జీవా॒ని . సప్త శీర్ష॑ణ్యాః ప్రా॒ణాః .
సూర్యా ఇ॑త్యాచా॒ర్యాః . అపశ్యమహమేతాంత్సప్త సూ᳚ర్యాని॒తి .
పంచకర్ణో॑ వాత్స్యా॒యనః . సప్తకర్ణ॑శ్చ ప్లా॒క్షిః .. 21 ..

 See a note in the end on adding t before sapta for apashyamahametAntsapta
ఆనుశ్రావిక ఏవ నౌ కశ్య॑ప ఇ॒తి . ఉభౌ॑ వేద॒యితే .
న హి శేకుమివ మహామే॑రుం  గం॒తుం . అపశ్యమహమేత్సూర్యమండలం పరివ॑ర్తమా॒నం .
గా॒ర్గ్యః ప్రాణత్రా॒తః . గచ్ఛంత మ॑హామే॒రుం . ఏకం॑ చాజ॒హతం .
భ్రాజపటరపతం॑గా ని॒హనే . తిష్ఠన్నా॑తపం॒తి . తస్మా॑ది॒హ తప్త్రి॑తపాః .. 22 ..

అ॒ముత్రే॒తరే . తస్మా॑ది॒హాతప్త్రి॑తపాః . తేషా॑మేషా॒ భవ॑తి .
స॒ప్త సూర్యా॒ దివ॒మను॒ప్రవి॑ష్టాః . తాన॒న్వేతి॑ ప॒థిభి॑ర్దక్షి॒ణావాన్॑ .
తే అస్మై సర్వే ఘృతమా॑తపం॒తి . ఊర్జం దుహానా అనపస్ఫురం॑త ఇ॒తి .
సప్తర్త్విజస్సూర్యా ఇ॑త్యాచా॒ర్యాః .  తేషా॑మేషా॒ భవ॑తి . స॒ప్త దిశో॒ నానా॑సూర్యాః .. 23 ..

స॒ప్త హోతా॑ర ఋ॒త్విజః॑ . దేవా ఆదిత్యా॑ యే స॒ప్త .
తేభిస్సోమా᳚భీరక్ష॑ణ ఇ॒తి . తద॑ప్యామ్నా॒యః .
దిగ్భ్రాజ ఋతూ᳚న్ కరో॒తి . ఏత॑యైవా॒వృతా సహస్రసూర్యతాయా ఇతి వై॑శంపా॒యనః .
తస్యై॒షా భవ॑తి . యద్ద్యావ॑ ఇంద్ర తే శ॒తꣳ॑శ॒తం భూమీః᳚ .
ఉ॒తస్యుః . నత్వా॑ వజ్రిన్ స॒హస్ర॒ꣳ॒ సూర్యాః॑ .. 24 ..

అనునజాతమష్ట రోద॑సీ ఇ॒తి . నానాలింగత్వాదృతూనాం నానా॑సూర్య॒త్వం .
అష్టౌ తు వ్యవసి॑తా ఇ॒తి . సూర్యమండలాన్యష్టా॑త ఊ॒ర్ధ్వం .
తేషా॑మేషా॒ భవ॑తి . చి॒త్రం దే॒వానా॒ముద॑గా॒దనీ॑కం .
చక్షు॑ర్మి॒త్రస్య॒ వరు॑ణస్యా॒గ్నే . ఆప్రా॒ ద్యావా॑పృథి॒వీ అం॒తరి॑క్షం .
సూర్య ఆత్మా జగతస్తస్థు॑షశ్చే॒తి ..25 ..

క్వేదమభ్ర॑న్నివి॒శతే . క్వాయꣳ॑ సంవత్స॒రో మి॑థః .
క్వాహః క్వేయందే॑వ రా॒త్రీ . క్వ మాసా ఋ॑తవః॒ శ్రితాః .
అర్ద్ధమాసా॑ ముహూ॒ర్తాః . నిమేషాస్తు॑టిభి॒స్సహ .
క్వేమా ఆపో ని॑విశం॒తే . య॒దీతో॑ యాంతి॒ సంప్ర॑తి .
కాలా అప్సుని॑విశం॒తే . ఆ॒పస్సూర్యే॑ స॒మాహి॑తాః .. 26 ..

అభ్రా᳚ణ్యపః ప్ర॑పద్యం॒తే . వి॒ద్యుత్సూర్యే॑ స॒మాహి॑తా .
అనవర్ణే ఇ॑మే భూ॒మీ . ఇ॒యం చా॑ఽసౌ చ॒ రోద॑సి .
కిꣳస్విదత్రాంత॑రా భూ॒తం . యే॒నేమే వి॑ధృతే॒ ఉభే .
వి॒ష్ణునా॑ విధృ॑తే భూ॒మీ . ఇ॒తి వ॑త్సస్య॒ వేద॑నా .
ఇరా॑వతీ ధేను॒మతీ॒ హి భూ॒తం . సూ॒య॒వ॒సినీ॒ మను॑షే దశ॒స్యే᳚ .. 27 ..

వ్య॑ష్టభ్నా॒ద్రోద॑సీ॒ విష్ణ॑వే॒తే . దా॒ధర్థ॑ పృథి॒వీమ॒భితో॑ మ॒యూఖైః᳚ .
కింతద్విష్ణోర్బ॑లమా॒హుః . కా॒ దీప్తిః॑ కిం ప॒రాయ॑ణం .
ఏకో॑ య॒ద్ధార॑యద్దే॒వః . రే॒జతీ॑ రోద॒సీ ఉ॑భే .
వాతాద్విష్ణోర్బ॑లమా॒హుః . అ॒క్షరా᳚ద్దీప్తి॒రుచ్య॑తే .
త్రి॒పదా॒ద్ధార॑యద్దే॒వః . యద్విష్ణో॑రేక॒ముత్త॑మం .. 28 ..

అ॒గ్నయో॑ వాయ॑వశ్చై॒వ . ఏ॒తద॑స్య ప॒రాయ॑ణం .
పృచ్ఛామి త్వా ప॑రం మృ॒త్యుం . అ॒వమం॑ మధ్య॒మంచ॑తుం .
లో॒క్ఞ్చ॒ పుణ్య॑పాపా॒నాం . ఏ॒తత్పృ॑చ్ఛామి॒ సంప్ర॑తి .
అ॒ముమా॑హుః ప॑రం మృ॒త్యుం . ప॒వమా॑నం తు॒ మధ్య॑మం .
అ॒గ్నిరే॒వావ॑మో మృ॒త్యుః . చం॒ద్రమా᳚శ్చతు॒రుచ్య॑తే .. 29 ..

అ॒నా॒భో॒గాః ప॑రం మృ॒త్యుం . పా॒పాస్సం॑యంతి॒ సర్వ॑దా .
ఆభోగాస్త్వేవ॑ సంయం॒తి . య॒త్ర పు॑ణ్యకృ॒తో జ॑నాః .
తతో॑ మ॒ధ్యమ॑మాయం॒తి . చ॒తుమ॑గ్నిం చ॒ సంప్ర॑తి .
పృచ్ఛామి త్వా॑ పాప॒కృతః . య॒త్ర యా॑తయ॒తే య॑మః .
త్వన్నస్తద్బ్రహ్మ॑న్ ప్రబ్రూ॒హి . య॒ది వే᳚త్థాఽస॒తో గృ॑హన్ .. 30 ..

క॒శ్యపా॑దుది॑తాస్సూ॒ర్యాః . పా॒పాన్ని॑ర్ఘ్నంతి॒ సర్వ॑దా .
రోదస్యోంత॑ర్దేశే॒షు . తత్ర న్యస్యంతే॑ వాస॒వైః .
తేఽశరీరాః ప్ర॑పద్యం॒తే . య॒థాఽపు॑ణ్యస్య॒ కర్మ॑ణః .
అపా᳚ణ్య॒పాద॑కేశా॒సః . త॒త్ర తే॑యోని॒జా జ॑నాః .
మృత్వా పునర్మృత్యుమా॑పద్యం॒తే . అ॒ద్యమా॑నాస్స్వ॒కర్మ॑భిః .. 31 ..

ఆశాతికాః క్రిమ॑య ఇ॒వ . తతః పూయంతే॑ వాస॒వైః అపై॑తం మృ॒త్యుం జ॑యతి .
య ఏ॒వం వేద॑ . స ఖల్వైవం॑ విద్బ్రా॒హ్మణః . దీ॒ర్ఘశ్రు॑త్తమో॒ భవతి .
కశ్య॑ప॒స్యాతి॑థి॒స్సిద్ధగ॑మన॒స్సిద్ధగ॑మనః . తస్యై॒షా భవ॑తి .
ఆయస్మిం᳚థ్స॒ప్త వా॑స॒వాః . రోహం॑తి పూ॒ర్వ్యా॑ రుహః॑ .. 32 ..

ఋషి॑ర్ హ దీర్ఘ॒శ్రుత్త॑మః . ఇంద్రస్య ఘర్మో అతి॑థిరి॒తి .
కశ్యపః పశ్య॑కో భ॒వతి . యత్సర్వం పరిపశ్యతీ॑తి సౌ॒క్ష్మ్యాత్ .
అథాగ్నే॑రష్టపు॑రుష॒స్య . తస్యై॒షా భవ॑తి .
అగ్నే॒ నయ॑ సు॒పథా॑ రా॒యే అ॒స్మాన్ . విశ్వా॑ని దేవ వ॒యునా॑ని వి॒ద్వాన్ .
యు॒యో॒ధ్య॑స్మజ్జు॑హురా॒ణమేనః॑ . భూయిష్ఠంతే నమ ఉక్తిం వి॑ధేమే॒తి .. 33 ..

అగ్నిశ్చ జాత॑వేదా॒శ్చ . సహోజా అ॑జిరా॒ప్రభుః . వైశ్వానరో న॑ర్యాపా॒శ్చ .
పం॒క్తిరా॑ధాశ్చ॒ సప్త॑మః విసర్పేవాఽష్ట॑మోఽగ్నీ॒నాం .
ఏతేఽష్టౌ వసవః క్షి॑తా ఇ॒తి . యథర్త్వేవాగ్నేరర్చిర్వర్ణ॑విశే॒షాః .
నీలార్చిశ్చ పీతకా᳚ర్చిశ్చే॒తి . అథ వాయోరేకాదశపురుషస్యైకాదశ॑స్త్రీక॒స్య .
ప్రభ్రాజమానా వ్య॑వదా॒తాః .. 34 ..

యాశ్చ వాసు॑కివై॒ద్యుతాః . రజతాః పరు॑షాః శ్యా॒మాః . కపిలా అ॑తిలో॒హితాః .
ఊర్ధ్వా అవప॑తంతా॒శ్చ . వైద్యుత ఇ॑త్యేకా॒దశ . నైనం వైద్యుతో॑ హిన॒స్తి .
య ఏ॑వం వే॒ద . స హోవాచ వ్యాసః పా॑రాశ॒ర్యః .
విద్యుద్వధమేవాహం మృత్యుమై᳚చ్ఛమి॒తి . న త్వకా॑మꣳహం॒తి .. 35 ..

య ఏ॑వం వే॒ద . అథ గం॑ధర్వ॒గణాః . స్వాన॒భ్రాట్ .
అంఘా॑రి॒ర్బంభా॑రిః . హస్త॒స్సుహ॑స్తః . కృశా॑నుర్వి॒శ్వావ॑సుః .
మూర్ధన్వాంథ్సూ᳚ర్యవ॒ర్చాః . కృతిరిత్యేకాదశ గం॑ధర్వ॒గణాః .
దేవాశ్చ మ॑హాదే॒వాః . రశ్మయశ్చ దేవా॑ గర॒గిరః ..36 ..

నైనం గిరో॑ హిన॒స్తి . య ఏ॑వం వే॒ద .
గౌ॒రీ మి॑మాయ సలి॒లాని॒ తక్ష॑తీ . ఏక॑పదీ ద్వి॒పదీ॒ సా చతు॑ష్పదీ .
అ॒ష్టాప॑దీ॒ నవ॑పదీ బభూ॒వుషీ᳚ . సస్రాక్షరా పరమే వ్యో॑మన్ని॒తి .
వాచో॑ విశే॒షణం . అథ నిగద॑వ్యాఖ్యా॒తాః .
తాననుక్ర॑మిష్యా॒మః . వ॒రాహవ॑స్స్వత॒పసః .. 37 ..

వి॒ద్యున్మ॑హసో॒ ధూప॑యః . శ్వాపయో గృహమేధా᳚శ్చేత్యే॒తే .
యే॒ చేమేఽశి॑మివి॒ద్విషః . పర్జన్యాస్సప్త పృథివీమభివ॑ర్షంతి .
వృష్టి॑భిరి॒తి . ఏతయైవ విభక్తివి॑పరీ॒తాః . స॒ప్తభి॒ర్వా తై॑రుదీ॒రితాః .
అమూన్లోకానభివ॑ర్షం॒తి . తేశా॑మేషా॒ భవ॑తి . స॒మా॒నమే॒తదుద॑కం .. 38 ..

ఉ॒చ్చైత్య॑వ॒చాహ॑భిః . భూమిం॑ ప॒ర్జన్యా॒ జిన్వం॑తి . దివం జిన్వంత్యగ్న॑య ఇ॒తి .
యదక్ష॑రం భూ॒తకృతం . విశ్వే॑ దేవా ఉ॒పాస॑తే . మహ॒ర్షి॑మస్య గో॒ప్తారం᳚ .
జ॒మద॑గ్ని॒మకు॑ర్వత . జ॒మద॑గ్ని॒రాప్యా॑యతే .
ఛందో॑భిశ్చతురుత్త॒రైః . రాజ్ఞ॒స్సోమ॑స్య తృ॒ప్తాసః॑ .. 39 ..

బ్రహ్మ॑ణా వీ॒ర్యా॑వతా . శి॒వా నః॑ ప్ర॒దిశో॒ దిశః॑ .
తచ్ఛం॒ యోరావృ॑ణీమహే . గా॒తుం య॒జ్ఞాయ॑ . గా॒తుం య॒జ్ఞప॑తయే .
దైవీ᳚స్స్వ॒స్తిర॑స్తు నః . స్వ॒స్తిర్మాను॑షేభ్యః . ఊ॒ర్ధ్వం జి॑గాతు భేష॒జం .
శన్నో॑ అస్తు ద్వి॒పదే᳚ . శం చతు॑ష్పదే .
సోమపా ( 3 ) అసోమపా ( 3 ) ఇతి నిగద॑వ్యాఖ్యా॒తాః .. 40 ..

స॒హ॒స్ర॒వృది॑యం భూ॒మిః . ప॒రం వ్యో॑మ స॒హస్ర॑వృత్ . అ॒శ్వినా॑ భుజ్యూ॑నాస॒త్యా .
వి॒శ్వస్య॑ జగ॒తస్ప॑తీ . జాయా భూమిః ప॑తిర్వ్యో॒మ . మి॒థునం॑తా అ॒తుర్య॑థుః .
పుత్రో బృహస్ప॑తీ రు॒ద్రః . స॒రమా॑ ఇతి॑ స్త్రీపు॒మం .
శు॒క్ర,న్ వా॑మ॒న్యద్య॑జం॒ వా॑మ॒న్యత్ . విషు॑రూపే॒ అహ॑నీ॒ ద్యౌరి॑వ స్థః .. 41 ..

విశ్వా॒ హి మా॒యా అవ॑థః స్వధావంతౌ .
భ॒ద్రా వాం᳚ పూషణావి॒హరా॒తిర॑స్తు వాసా᳚త్యౌ చి॒త్రౌ జగ॑తో ని॒ధానౌ᳚ .
ద్యావా॑భూమీ చ॒రథః॑ స॒ꣳ॒ సఖా॑యౌ . తావ॒శ్వినా॑ రా॒సభా᳚శ్వా॒ హవం॑ మే .
శు॒భ॒స్ప॒తీ॒ ఆ॒గతꣳ॑ సూ॒ర్యయా॑ స॒హ . త్యుగ్రో॑హ భు॒జ్యుమ॑శ్వినోదమే॒ఘే .
ర॒యిన్న కశ్చి॑న్మమృ॒వాం ( 2 ) అవా॑హాః . తమూ॑హథుర్నౌ॒భిరా᳚త్మ॒న్వతీ॑భిః .
అం॒త॒రి॒క్ష॒ప్రుడ్భి॒రపో॑దకాభిః .. 42
తి॒స్రః క్షప॒స్త్రిరహా॑తి॒వ్రజ॑ద్భిః . నాస॑త్యా భు॒జ్యుమూ॑హథుః పతం॒గైః .
స॒ము॒ద్రస్య॒ ధన్వ॑న్నా॒ర్ద్రస్య॑ పా॒రే . త్రి॒భీరథై᳚శ్శ॒తప॑ద్భిః॒ షడ॑శ్వైః .
స॒వి॒తారం॒ విత॑న్వంతం . అను॑బధ్నాతి శాంబ॒రః . ఆపపూర్షంబ॑రశ్చై॒వ .
స॒వితా॑రేప॒సో॑ఽభవత్ . త్యꣳ సుతృప్తం వి॑దిత్వై॒వ . బ॒హుసో॑మ గి॒రం వ॑శీ .. 43 ..

అన్వేతి తుగ్రో వ॑క్రియాం॒తం . ఆయసూయాంత్సోమ॑తృప్సు॒షు . స సంగ్రామస్తమో᳚ద్యోఽత్యో॒తః .
వాచో గాః పి॑పాతి॒ తత్ . స తద్గోభిస్స్తా᳚ఽత్యేత్య॒న్యే . ర॒క్షసా॑నన్వి॒తాశ్చ॑ యే .
అ॒న్వేతి॒ పరి॑వృత్యా॒ఽస్తః . ఏ॒వమే॒తౌస్థో॑ అశ్వినా .
తే ఏ॒తే ద్యుః॑పృథి॒వ్యోః . అహ॑రహ॒ర్గర్భం॑దధాథే .. 44 ..

తయో॑రే॒తౌ వ॒త్సావ॑హోరా॒త్రే . పృ॒థి॒వ్యా అహః॑ . ది॒వో రాత్రిః॑ .
తా అవి॑సృష్తౌ . దంప॑తీ ఏ॒వ భ॑వతః . తయో॑రే॒తౌ వ॒త్సౌ .
అ॒గ్నిశ్చా॑దిత్య॒శ్చ॑ . రా॒త్రేర్వ॒త్సః . శ్వే॒త ఆ॑ది॒త్యః . అహో॒ఽగ్నిః .. 45 ..

తా॒మ్రో అ॑రు॒ణః . తా అవి॑సృష్టౌ . దంప॑తీ ఏ॒వ భ॑వతః .
తయో॑రే॒తౌ వ॒త్సౌ . వృ॒త్రశ్చ॑ వైద్యు॒తశ్చ॑ . అ॒గ్నేర్వృ॒త్రః . వై॒ద్యుత॑ ఆది॒త్యస్య॑ .
తా అవి॑సృష్టౌ . దంప॑తీ ఏ॒వ భ॑వతః . తయో॑రే॒తౌ వ॒త్సౌ .. 46 ..

ఉ॒ష్మా చ॑ నీహా॒రశ్చ॑ . వృత్రస్యో॒ష్మా . వై॒ద్యు॒తస్య॑ నీహా॒రః .
తౌ తావే॒వ ప్రతి॑పద్యేతే . సేయꣳరాత్రీ॑ గ॒ర్భిణీ॑ పు॒త్రేణ॒ సంవ॑సతి .
తస్యా॒ వా ఏ॒తదు॒ల్బణం᳚ . యద్రాత్రౌ॑ ర॒శ్మయః॑ .
యథా॒ గోర్గ॒ర్భిణ్యా॑ ఉ॒ల్బణం᳚ . ఏ॒వమే॒తస్యా॑ ఉ॒ల్బణం᳚ .
ప్రజయిష్ణుః ప్రజయా చ పశుభి॑శ్చ భ॒వతి .
య ఏ॑వం వే॒ద . ఏతముద్యంతమపియం॑తం చే॒తి .
ఆదిత్యః పుణ్య॑స్య వ॒త్సః . అథ పవి॑త్రాంగి॒రసః .. 47 ..

ప॒విత్ర॑వంతః॒ పరి॒వాజ॒మాస॑తే . పి॒తైషాం᳚ ప్ర॒త్నో అ॒భిర॑క్షతి వ్ర॒తం .
మ॒హస్స॑ము॒ద్రం వరు॑ణస్తి॒రోద॑ధే . ధీరా॑ ఇచ్ఛేకు॒ర్ధరు॑ణేష్వా॒రభం᳚  .
ప॒విత్రం॑ తే॒ విత॑తం॒ బ్రహ్మ॑ణ॒స్పతే᳚ . ప్రభు॒ర్గాత్రాణి॒ పర్యే॑షివి॒శ్వతః॑ .
అత॑ప్తతనూ॒ర్న తదా॒మో అ॑శ్నుతే . శృ॒తాస॒ ఇద్వహం॑త॒స్తత్సమా॑శత .
బ్ర॒హ్మా దే॒వానాం᳚ . అస॑తస్స॒ద్యే తత॑క్షుః .. 48 ..

ఋశ॑యస్స॒ప్తాత్రి॑శ్చ॒ యత్ . సర్వేఽత్రయో అ॑గస్త్య॒శ్చ .
నక్ష॑త్రై॒శ్శంకృ॑తోఽవసన్ . అథ॑ సవితుః॒ శ్యావాశ్వ॒స్యాఽవర్తి॑కామస్య .
అ॒మీ య ఋక్షా॒ నిహి॑తాస ఉ॒చ్చా . నక్తం॒ దదృ॑శ్రే॒ కుహా॑చి॒ద్దివే॑యుః .
అద॑బ్ధాని॒ వరు॑ణస్య వ్ర॒తాని॑ . వి॒చా॒కశచ్చం॒ద్రమా॒ నక్ష॑త్రమేతి .
తత్స॑వి॒తుర్వరే᳚ణ్యం . భర్గో॑ దే॒వస్య॑ ధీమహి .. 49 ..

ధియో॒ యో నః॑ ప్రచో॒దయా᳚త్ . తత్స॑వి॒తుర్వృ॑ణీమహే .
వ॒యందే॒వస్య॒ భోజ॑నం . శ్రేష్ఠꣳ॑సర్వ॒ధాత॑మం .
తురం॒ భగ॑స్య ధీమహి . అపా॑గూహత సవితా॒ తృభీన్॑ .
సర్వా᳚ది॒వో అంధ॑సః . నక్తం॒తాన్య॑భవందృ॒శే .
అస్థ్య॒స్థ్నా సంభ॑విష్యామః . నామ॒ నామై॒వ నా॒మ మే᳚ .. 50 ..

నపుꣳస॑కం॒ పుమా॒ꣳ॒స్త్ర్య॑స్మి . స్థావ॑రోఽస్మ్యథ॒ జంగ॑మః .
య॒జేఽయక్షి॒ యష్టా॒హే చ॑ . మయా॑ భూ॒తాన్య॑యక్షత .
ప॒శవో॑ మమ॑ భూతా॒ని . అనూబంధ్యోఽస్మ్య॑హం వి॒భుః .
స్త్రియ॑స్స॒తీః . తా ఉ॑మే పు॒ꣳ॒స ఆ॑హుః .
పశ్య॑దక్ష॒ణ్వాన్నవిచే॑తదం॒ధః . క॒విర్యః పు॒త్రస్య ఇ॒మా చి॑కేత .. 51 ..

యస్తా వి॑జా॒నాథ్స॑వి॒తుః పి॒తాస॑త్ . అం॒ధో మణిమ॑విందత్ .
తమ॑నంగులి॒రావ॑యత్ . అ॒గ్రీ॒వః ప్రత్య॑ముంచత్ .
తమజి॑హ్వా అ॒సశ్చ॑త . ఊర్ధ్వమూలమ॑వాక్ఛా॒ఖం .
వృ॒క్షం యో॑ వేద॒ సంప్ర॑తి . న స జాతు జనః॑ శ్రద్ద॒ధ్యాత్ .
మృ॒త్యుర్మా॑ మార॒యాది॑తిః . హసితꣳరుది॑తంగీ॒తం .. 52 ..

వీణా॑పణవ॒లాసి॑తం . మృ॒తంజీ॒వం చ॑ యత్కిం॒చిత్
అం॒గాని॑ స్నేవ॒ విద్ధి॑ తత్ . అతృ॑ష్య॒ꣳ॒స్తృష్య॑ధ్యాయత్ .
అ॒స్మాజ్జా॒తా మే॑ మిథూ॒ చరన్న్॑ . పుత్రో నిరృత్యా॑ వైదే॒హః .
అ॒చేతా॑ యశ్చ॒ చేత॑నః . స॒ తం మణిమ॑విందత్ .
సో॑ఽనంగులి॒రావ॑యత్ . సో॒ఽగ్రీ॒వః ప్రత్య॑ముంచత్ .. 53 ..

సోఽజి॑హ్వో అ॒సశ్చ॑త . నైతమృశిం విదిత్వా నగ॑రం ప్ర॒విశేత్ .
య॑ది ప్ర॒విశేత్ . మి॒థౌ చరి॑త్వా ప్ర॒విశేత్ .
తథ్సంభవ॑స్యం వ్ర॒తం . ఆ॒తమ॑గ్నే ర॒థంతి॑ష్ఠ .
ఏకా᳚శ్వమేక॒యోజ॑నం . ఏకచక్ర॑మేక॒ధురం .
వా॒తధ్రా॑జిగ॒తిం వి॑భో . న॒ రి॒ష్యతి॑ న వ్య॒థతే .. 54 ..

నా॒స్యాక్షో॑ యాతు॒ సజ్జ॑తి . యచ్ఛ్వేతా᳚న్రోహి॑తాꣳశ్చా॒గ్నేః .
ర॒థే యు॑క్త్వాఽధి॒తిష్ఠ॑తి . ఏకయా చ దశభిశ్చ॑ స్వభూ॒తే .
ద్వాభ్యామిష్టయే విꣳ॑శత్యా॒ చ . తిసృభిశ్చ వహసే త్రిꣳశతా॒ చ .
నియుద్భిర్వాయవిహితా॑ విముంచ .. 55 ..

ఆత॑నుష్వ॒ ప్రత॑నుష్వ . ఉ॒ద్ధమాఽఽధ॑మ॒ సంధ॑మ .
ఆదిత్యే చంద్ర॑వర్ణా॒నాం . గర్భ॒మాధే॑హి॒ యః పుమాన్॑ .
ఇ॒తస్సి॒క్తꣳసూర్య॑గతం . చం॒ద్రమ॑సే॒ రసం॑కృధి .
వారాదంజన॑యాగ్రే॒ఽగ్నిం . య ఏకో॑ రుద్ర॒ ఉచ్య॑తే .
అ॒సం॒ఖ్యా॒తాస్స॑హస్రా॒ణి . స్మ॒ర్యతే॑ న చ॒ దృశ్య॑తే .. 56 ..

ఏ॒వమే॒తన్ని॑బోధత . ఆమం॒ద్రైరిం॑ద్ర॒ హరి॑భిః .
యా॒హి మ॒యూర॑రోమభిః . మా త్వా కేచిన్నియేమురి॑న్న పా॒శినః .
ద॒ధ॒న్వేవ॒ తా ఇ॑హి . మా మం॒ద్రైరిం॑ద్ర॒ హరి॑భిః .
యా॒మి మ॒యూర॑రోమభిః . మా మా కేచిన్నియేమురి॑న్న పా॒శినః .
ని॒ధ॒న్వేవ॒ తాం ( 2 ) ఇ॑మి . అణుభిశ్చ మ॑హద్భి॒శ్చ .. 57 ..

ని॒ఘృష్వై॑రస॒మాయు॑తైః . కాలైర్హరిత్వ॑మాప॒న్నైః .
ఇంద్రాయా॑హి స॒హస్ర॑యుక్ . అ॒గ్నిర్వి॒భ్రాష్టి॑వసనః .
వా॒యుశ్శ్వేత॑సిక్ద్రు॒కః . సం॒వ॒థ్స॒రో వి॑షూ॒వర్ణైః᳚ .
నిత్య॒స్తేఽనుచ॑రాస్త॒వ .  సుబ్రహ్మణ్యోꣳ సుబ్రహ్మణ్యోꣳ సు॑బ్రహ్మ॒ణ్యోం .
ఇంద్రాగచ్ఛ హరివ ఆగచ్ఛ మే॑ధాతి॒థేః . మేష వృషణశ్వ॑స్య మే॒నే .. 58 ..

గౌరావస్కందిన్నహల్యా॑యై జా॒ర . కౌశికబ్రహ్మణ గౌతమ॑బ్రువా॒ణ .
అ॒రు॒ణాశ్వ॑ ఇ॒హాగ॑తాః . వస॑వః పృథివి॒క్షితః॑ .
అ॒ష్టౌది॒గ్వాస॑సో॒ఽగ్నయః॑ . అగ్నిశ్చ జాతవేదా᳚శ్చేత్యే॒తే .
తమ్రాశ్వా᳚స్తామ్ర॒రథాః . తామ్రవర్ణా᳚స్తథా॒ఽసితాః .
దండహస్తాః᳚ ఖ్యాద॒గ్దతః . ఇతో రుద్రాః᳚ పరాం॒గతాః .. 59 ..

ఉక్తꣳస్థానం ప్రమాణంచ॑ పుర॒ ఇత . బృహ॒స్పతి॑శ్చ సవి॒తా చ॑ .
వి॒శ్వరూ॑పైరి॒హాగ॑తాం . రథో॑నోదకవర్త్మ॑నా .
అ॒ప్సుషా॑ ఇతి॒ తద్ద్వ॑యోః . ఉక్తో వేషో॑ వాసా॒ꣳ॒సి చ .
కాలావయవానామితః॑ ప్రతీ॒జ్యా . వాసాత్యా॑ ఇత్య॒శ్వినోః .
కోఽన్తరిక్షే శ్బ్దంక॑రోతీ॒తి . వసిష్టో రౌహిణో మీమాꣳ॑సాంచ॒క్రే .
తస్యై॒షా భవ॑తి . వా॒శ్రేవ॑ వి॒ద్యుదితి॑ .
బ్రహ్మ॑ణ ఉ॒దర॑ణమసి . బ్రహ్ంఅ॑ణ ఉదీ॒రణ॑మసి .
బ్రహ్మ॑ణ ఆ॒స్తర॑ణమసి . బ్రహ్మ॑ణ ఉప॒స్తర॑ణమసి .. 60 ..

 [ అప॑క్రామత గర్భి॒ణ్యః॑ ]
అ॒ష్టయో॑నీమ॒ష్టపు॑త్రాం . అ॒ష్టప॑త్నీమి॒మాం మహీం᳚ .
అ॒హం వేద॒ న మే॑ మృత్యుః . నచామృ॑త్యుర॒ఘాహ॑రత్ .
అ॒ష్టయో᳚న్య॒ష్టపు॑త్రం . అ॒ష్టప॑ది॒దమం॒తరి॑క్షం .
అ॒హం వేద॒ న మే॑ మృత్యుః . నచామృ॑త్యుర॒ఘాహ॑రత్ .
అ॒ష్టయో॑నీమ॒ష్టపు॑త్రాం . అ॒ష్టప॑త్నీమ॒మూందివం᳚ .. 61 ..

అ॒హం వేద॒ న మే॑ మృత్యుః . నచామృ॑త్యుర॒ఘాహ॑రత్ .
సు॒త్రామా॑ణాం మ॒హీమూ॒షు . అది॑తి॒ర్ద్యౌర్ది॑తిరం॒తరి॑క్షం .
అది॑తిర్మా॒తా స పి॒తా స పు॒త్రః . విశ్వే॑ దే॒వా అది॑తిః॒ పంచ॒జనాః᳚ .
అది॑తిర్జా॒తమది॑తి॒జని॑త్వం . అ॒ష్టౌ పు॒త్రాసో॒ అది॑తేః .
యే జా॒తాస్త॒న్వః॑ పరి॑ . దే॒వం ( 2 ) ఉప॑ప్రైత్స॒ప్తభిః॑ .. 62 ..

ప॒రా॒ మా॒ర్తాం॒డమాస్య॑త్ . స॒ప్తభిః॑ పు॒త్రైరది॑తిః .
ఉప॒ప్రైత్పూ॒ర్వ్యం॑ యుగం᳚ . ప్ర॒జాయై॑ మృ॒త్యవే త॑త్ .
ప॒రా॒ మా॒ర్తాం॒డమాభ॑ర॒దితి॑ . తాననుక్ర॑మిష్యా॒మః .
మి॒త్రశ్చ॒ వరు॑ణశ్చ . ధా॒తా చా᳚ర్య॒మా చ॑ .
అꣳశ॑శ్చ॒ భగ॑శ్చ . ఇంద్రశ్చ వివస్వాꣳ॑శ్చేత్యే॒తే .
హి॒ర॒ణ్య॒ గ॒ర్భో హ॒ꣳ॒సశ్శు॑చి॒షత్ .
బ్రహ్మ॑జజ్ఞా॒నం తదిత్ప॒దమితి॑ గ॒ర్భ ప్రా॑జాప॒త్యః .
అథ॒ పురు॑షః స॒ప్త పురు॑షః .. 63 ..

 [ య॒థా॒స్థా॒నం గ॑ర్భి॒ణ్యః॑ ]
యోఽసౌ॑ త॒పన్ను॒దేతి॑ . స సర్వే॑షాం భూ॒తానాం᳚ ప్రా॒ణానా॒దాయో॒దేతి॑ .
మా మే᳚ ప్ర॒జయా॒ మా ప॑శూ॒నాం . మా మమ॑ ప్రా॒ణానా॒దాయోద॑గాః .
అ॒సౌ యో᳚ఽస్త॒మేతి॑ . స సర్వే॑షాం భూ॒తానాం᳚ ప్రా॒ణానా॒దాయా॒ఽస్తమేతి॑ .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణానా॒దాయాఽస్తం॑గాః .
అ॒సౌ య ఆ॒పూర్య॑తి . స సర్వే॑షాం భూ॒తానాం᳚ ప్రా॒ణైరా॒పూర్య॑తి .. 64 ..

మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరా॒పూరి॑ష్ఠాః .
అ॒సౌ యో॑ఽప॒క్షీయ॑తి . స సర్వే॑షాం భూ॒తానాం᳚ ప్రా॒ణైరప॑క్షీయతి .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑క్షేష్ఠాః .
అ॒మూని॒ నక్ష॑త్రాణి . సర్వే॑షాం భూ॒తానాం᳚ ప్రా॒ణైరప॑ప్రసర్పంతి॒ చోత్స॑ర్పంతి॒ చ .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑ప్రసృపత॒ మోత్సృ॑పత .. 65 ..

ఇ॒మే మాసా᳚శ్చార్ధమా॒సాశ్చ॑ . సర్వే॑షాం భూ॒తానాం᳚ ప్రా॒ణైరప॑ప్రసర్పంతి॒ చోత్స॑ర్పంతి॒ చ .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑ప్రసృపత॒ మోత్సృ॑పత .
ఇ॒మ ఋ॒తవః॑ . సర్వే॑షాం భూ॒తానాం᳚ ప్రా॒ణైరప॑ప్రసర్పంతి॒ చోత్స॑ర్పంతి॒ చ .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑ప్రసృపత॒ మోత్సృ॑పత .
అ॒యꣳ సం॑వత్స॒రః . సర్వే॑షాం భూ॒తానాం᳚ ప్రా॒ణైరప॑ప్రసర్పతి॒ చోత్స॑ర్పతి॒ చ .. 66 ..

మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑ప్రసృప॒ మోత్సృ॑ప .
ఇ॒దమహః॑ . సర్వే॑షాం భూ॒తానాం᳚ ప్రా॒ణైరప॑ప్రసర్పతి॒ చోత్స॑ర్పతి॒ చ  .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑ప్రసృప॒ మోత్సృ॑ప .
ఇ॒యꣳరాత్రిః॑ . సర్వే॑షాం భూ॒తానాం᳚ ప్రా॒ణైరప॑ప్రసర్పతి॒ చోత్స॑ర్పతి॒ చ .
మా మే᳚ ప్ర॒జయా॒ మా ప॑శూనాం . మా మమ॑ ప్రా॒ణైరప॑ప్రసృప॒ మోత్సృ॑ప .
ఓం భూర్భువ॒స్స్వః॑ . ఏతద్వో మిథునం మా నో మిథు॑నꣳరీ॒ఢ్వం .. 67 ..

అథాదిత్యస్యాష్టపు॑రుష॒స్య .
వసూనామాదిత్యానꣳస్థానే స్వతేజ॑సా భా॒ని .
రుద్రాణామాదిత్యానꣳస్థానే స్వతేజ॑సా భా॒ని .
ఆదిత్యానామాదిత్యానꣳస్థానే స్వతేజ॑సా భా॒ని .
సతాꣳ॑సత్యా॒నాం . ఆదిత్యానꣳస్థానే స్వతేజ॑సా భా॒ని .
అభిధూన్వతా॑మభి॒ఘ్నతాం . వాతవ॑తాం మ॒రుతాం .
ఆదిత్యానꣳస్థానే స్వతేజ॑సా భా॒ని .
ఋభూణామాదిత్యానꣳస్థానే స్వతేజ॑సా భా॒ని .
విశ్వేషాం᳚దేవా॒నాం . ఆదిత్యానꣳస్థానే స్వతేజ॑సా భా॒ని .
సంవత్సర॑స్య స॒వితుః . ఆదిత్యస్య స్వతేజ॑సా భా॒ని .
ఓం భూర్భువ॒స్స్వః॑ . రశ్మయో వో మిథునం మా నో మిథు॑నꣳరీ॒ఢ్వం .. 68 ..

ఆరోగస్య స్థానే స్వతేజ॑సా భా॒ని . భ్రాజస్య  స్థానే స్వతేజ॑సా భా॒ని .
పటరస్య స్థానే స్వతేజ॑సా భా॒ని . పతంగస్య స్థానే స్వతేజ॑సా భా॒ని .
స్వర్ణరస్య స్థానే స్వతేజ॑సా భా॒ని . జ్యోతిషీమతస్య స్థానే స్వతేజ॑సా భా॒ని .
విభాసస్య స్థానే స్వతేజ॑సా భా॒ని . కశ్యపస్య స్థానే స్వతేజ॑సా భా॒ని .
ఓం భూర్భువ॒స్స్వః॑ . ఆపో వో మిథునం మా నో మిథు॑నꣳరీ॒ఢ్వం .. 69 ..

అథ వయోరేకాదశపురుషస్యైకాదశ॑స్త్రీక॒స్య .
ప్రభ్రాజమానానాꣳ రుద్రాణాꣳస్థానే స్వతేజ॑సా భా॒ని .
వ్యవదాతానాꣳ రుద్రాణాꣳస్థానే స్వతేజ॑సా భా॒ని .
వాసుకివైద్యుతానాꣳ రుద్రాణాꣳస్థానే స్వతేజ॑సా భా॒ని .
రజతానాꣳ రుద్రాణాꣳస్థానే స్వతేజ॑సా భా॒ని .
పరుషాణాꣳ రుద్రాణాꣳస్థానే స్వతేజ॑సా భా॒ని .
శ్యామానాꣳ రుద్రాణాꣳస్థానే స్వతేజ॑సా భా॒ని .
కపిలానాꣳ రుద్రాణాꣳస్థానే స్వతేజ॑సా భా॒ని .
అతిలోహితానాꣳ రుద్రాణాꣳస్థానే స్వతేజ॑సా భా॒ని .
ఊర్ధ్వానాꣳ రుద్రాణాꣳస్థానే స్వతేజ॑సా భా॒ని .. 70 ..

అవపతంతానాꣳ రుద్రాణాꣳస్థానే స్వతేజ॑సా భా॒ని .
వైద్యుతానాꣳ రుద్రాణాꣳస్థానే స్వతేజ॑సా భా॒ని .
ప్రభ్రాజమానీనాꣳ రుద్రాణీనాꣳస్థానే స్వతేజ॑సా భా॒ని .
వ్యవదాతీనాꣳ రుద్రాణీనాꣳస్థానే స్వతేజ॑సా భా॒ని .
వాసుకివైద్యుతీనాꣳ రుద్రాణీనాꣳస్థానే స్వతేజ॑సా భా॒ని .
రజతానాꣳ రుద్రాణీనాꣳస్థానే స్వతేజ॑సా భా॒ని .
పరుషాణాꣳ రుద్రాణీనాꣳస్థానే స్వతేజ॑సా భా॒ని .
శ్యామానాꣳ రుద్రాణీనాꣳస్థానే స్వతేజ॑సా భా॒ని .
కపిలానాꣳ రుద్రాణీనాꣳస్థానే స్వతేజ॑సా భా॒ని .
అతిలోహితీనాꣳ రుద్రాణీనాꣳస్థానే స్వతేజ॑సా భా॒ని .
ఊర్ధ్వానాꣳ రుద్రాణీనాꣳస్థానే స్వతేజ॑సా భా॒ని .
అవపతంతీనాꣳ రుద్రాణీనాꣳస్థానే స్వతేజ॑సా భా॒ని .
వైద్యుతీనాꣳ రుద్రాణీనాꣳస్థానే స్వతేజ॑సా భా॒ని .
ఓం భూర్భువ॒స్స్వః॑ . రూపాణి వో మిథునం మా నో మిథు॑నꣳరీ॒ఢ్వం .. 71 ..

అథాగ్నే॑రష్టపు॑రుష॒స్య .
అగ్నేః పూర్వదిశ్యస్య స్థానే స్వతేజ॑సా భా॒ని .
జాతవేదస ఉపదిశ్యస్య స్థానే స్వతేజ॑సా భా॒ని .
సహోజసో దక్షిణదిశ్యస్య స్థానే స్వతేజ॑సా భా॒ని .
అజిరాప్రభవ ఉపదిశ్యస్య స్థానే స్వతేజ॑సా భా॒ని .
వైశ్వానరస్యాఽపరదిశ్యస్య స్థానే స్వతేజ॑సా భా॒ని .
నర్యాపస ఉపదిశ్యస్య స్థానే స్వతేజ॑సా భా॒ని .
పంక్తిరాధసౌదగ్దిశ్యస్య స్థానే స్వతేజ॑సా భా॒ని .
విసర్పిణ ఉపదిశ్యస్య స్థానే స్వతేజ॑సా భా॒ని .
ఓం భూర్భువ॒స్స్వః॑ . రూపాణి వో మిథునం మా నో మిథు॑నꣳరీ॒ఢ్వం .. 72 ..

దక్షిణపూర్వస్యాందిశి విస॑ర్పీ న॒రకః . తస్మాన్నః ప॑రిపా॒హి .
దక్షిణాపరస్యాం దిశ్యవిస॑ర్పీ న॒రకః . తస్మాన్నః ప॑రిపా॒హి .
ఉత్తరపూర్వస్యాందిశి విషా॑దీ న॒రకః . తస్మాన్నః ప॑రిపా॒హి .
ఉత్తరపరస్యాందిశ్యవిషా॑దీ న॒రకః . తస్మాన్నః ప॑రిపా॒హి .
ఆ యస్మింత్సప్త వాసవా ఇంద్రియాణి శతక్రత॑విత్యే॒తే .. 73 ..

ఇం॒ద్ర॒ఘో॒షా వో॒ వసు॑భిః పు॒రస్తా॒దుప॑దధతాం .
మనో॑జవసో వః పి॒తృభి॑ర్దక్షిణ॒త ఉప॑దధతాం .
ప్రచే॑తా వో రు॒ద్రైః ప॒శ్చాదుప॑దధతాం .
వి॒శ్వక॑ర్మా వ ఆది॒త్యరు॑త్తర॒త ఉప॑దధతాం .
త్వష్టా॑ వో రూ॒పైరు॒పరి॑ష్టా॒దుప॑దధతాం .
సంజ్ఞానం వః ప॑శ్చాది॒తి . ఆ॒ది॒త్యస్సర్వో॒ఽగ్నిః పృ॑థి॒వ్యాం .
వా॒యురం॒తరి॑క్షే . సూర్యో॑ ది॒వి . చం॒ద్రమా॑ ది॒క్షు .
నక్ష॑త్రాణి॒ స్వలో॒కే . ఏ॒వా హ్యే॑వ . ఏ॒వా హ్య॑గ్నే .
ఏ॒వా హి వా॑యో . ఏ॒వా హీం᳚ద్ర . ఏ॒వా హి పూ॑షన్ . ఏ॒వా హి దే॑వాః .. 74 ..

ఆప॑మాపామ॒పస్సర్వాః᳚ . అ॒స్మాద॒స్మాది॒తోఽముతః॑
అ॒గ్నిర్వా॒యుశ్చ॒ సూర్య॑శ్చ . స॒హ సం॑చస్క॒రర్ద్ధి॑యా .
వా॒య్వశ్వా॑ రశ్మి॒పత॑యః . మరీ᳚చ్యాత్మనో॒ అద్రు॑హః .
దే॒వీర్భు॑వన॒సూవ॑రీః . పు॒త్ర॒వ॒త్వాయ॑ మే సుత .
మహానామ్నీర్మ॑హామా॒నాః . మ॒హ॒సో మ॑హస॒స్స్వః॑ ..75 ..

దే॒వీః ప॑ర్జన్య॒సూవ॑రీః . పు॒త్ర॒వ॒త్వాయ॑ మే సుత .
అ॒పాఽశ్న్యు॑ష్ణిమ॒పా రక్షః॑ . అ॒పాఽఽశ్న్యు॑ష్ణిమ॒పారఘం᳚ .
అపా᳚ఘ్రా॒మప॑చా॒ఽవర్తిం᳚ . అప॑దే॒వీరి॒తో హి॑త .
వజ్రం॑దే॒వీరజీ॑తాꣳశ్చ . భువ॑నందేవ॒సూవ॑రీః .
ఆ॒ది॒త్యానది॑తిందే॒వీం . యోని॑నోర్ధ్వము॒దీష॑త .. 76 ..

భ॒ద్రం కర్ణే॑భిః శృణు॒యామ॑ దేవాః . భ॒ద్రం ప॑శ్యేమా॒క్షభి॒ర్యజ॑త్రాః .
స్థి॒రైరంగై᳚స్తుష్టు॒వాꣳస॑స్త॒నూభిః॑ . వ్యశే॑మ దే॒వహి॑తం॒ యదాయుః॑ .
స్వ॒స్తి న॒ ఇంద్రో॑ వృ॒ద్ధశ్ర॑వాః . స్వ॒స్తి నః॑ పూ॒షా వి॒శ్వవే॑దాః .
స్వ॒స్తి న॒స్తార్క్ష్యో॒ అరి॑ష్టనేమిః . స్వ॒స్తి నో॒ బృహ॒స్పతి॑ర్దధాతు .
కే॒తవో॒ అరు॑ణాసశ్చ . ఋ॒ష॒యో వాత॑రశ॒నాః .
ప్ర॒తి॒ష్ఠాꣳశ॒తధా॑ హి . స॒మాహి॑తాసో సహస్ర॒ధాయ॑సం .
శి॒వా న॒శ్శంత॑మా భవంతు . ది॒వ్యా ఆప॒ ఓష॑ధయః .
సు॒మృ॒డీ॒కా సర॑స్వతి . మా తే॒ వ్యో॑మ సం॒దృశి॑ .. 77 ..

యో॑ఽపాం పుష్పం॒ వేద॑ . పుష్ప॑వాన్ ప్ర॒జావా᳚న్ పశు॒మాన్ భ॑వతి  .
చం॒ద్రమా॒ వా అ॒పాం పుష్పం᳚ . పుష్ప॑వాన్ ప్ర॒జావా᳚న్ పశు॒మాన్ భ॑వతి  .
య ఏ॒వం వేద॑ . యో॑ఽపామా॒యత॑నం॒ వేద॑ .
ఆ॒యత॑నవాన్ భవతి . అ॒గ్నిర్వా అ॒పామా॒యత॑నం .
ఆ॒యత॑నవాన్ భవతి . యో᳚ఽగ్నేరా॒యతనం॒ వేద॑ .. 78 ..

ఆ॒యత॑నవాన్ భవతి . ఆపో॒ వా అ॒గ్నేరా॒యత॑నం  .
ఆ॒యత॑నవాన్ భవతి . య ఏ॒వం వేద॑ .
యో॑ఽపామా॒యత॑నం॒ వేద॑ . ఆ॒యత॑నవాన్ భవతి .
వా॒యుర్వా అ॒పామా॒యత॑నం . ఆ॒యత॑నవాన్ భవతి .
యో వా॒యోరా॒యత॑నం॒ వేద॑ . ఆ॒యత॑నవాన్ భవతి .. 79 ..

ఆపో॒ వై వా॒యోరా॒యత॑నం .  ఆ॒యత॑నవాన్ భవతి  .
య ఏ॒వం వేద॑ . యో॑ఽపామా॒యత॑నం॒ వేద॑  .
ఆ॒యత॑నవాన్ భవతి . అ॒సౌ వై తప॑న్న॒పామా॒యత॑నం .
ఆ॒యత॑నవాన్ భవతి . యో॑ఽముష్య॒ తప॑త ఆ॒యత॑నం॒ వేద॑ .
ఆ॒యత॑నవాన్ భవతి . ఆపో॒ వా అ॒ముష్య॒ తప॑త ఆ॒యత॑నం .. 80 ..

ఆ॒యత॑నవాన్ భవతి . య ఏ॒వం వేద॑ .
యో॑ఽపామా॒యత॑నం॒ వేద॑ . ఆ॒యత॑నవాన్ భవతి .
చం॒ద్రమా॒ వా అ॒పామా॒యత॑నం . ఆ॒యత॑నవాన్ భవతి  .
యశ్చం॒ద్రమ॑స ఆ॒యత॑నం॒ వేద॑ .  ఆ॒యత॑నవాన్ భవతి  .
ఆపో॒ వై చం॒ద్రమ॑స ఆ॒యత॑నం . ఆ॒యత॑నవాన్ భవతి .. 81 ..

య ఏ॒వం వేద॑ . యో॑ఽపామా॒యత॑నం॒ వేద॑ .
ఆ॒యత॑నవాన్ భవతి . నక్ష॑త్రాణి॒ వా అ॒పామా॒యత॑నం .
ఆ॒యత॑నవాన్ భవతి . యో నక్ష॑త్రాణామా॒యత॑నం॒ వేద॑ .
ఆ॒యత॑నవాన్ భవతి . ఆపో॒ వై నక్ష॑త్రాణామా॒యత॑నం .
ఆ॒యత॑నవాన్ భవతి . య ఏ॒వం వేద॑ .. 82 ..

యో॑ఽపామా॒యత॑నం॒ వేద ॑ . ఆ॒యత॑నవాన్ భవతి
ప॒ర్జన్యో॒ వా అ॒పామా॒యత॑నం . ఆ॒యత॑నవాన్ భవతి  .
యః ప॒ర్జన్య॑స్యా॒యత॑నం॒ వేద॑ .  ఆ॒యత॑నవాన్ భవతి  .
ఆపో॒ వై ప॒ర్జన్య॑స్యా॒ఽఽయత॑నం . ఆ॒యత॑నవాన్ భవతి  .
య ఏ॒వం వేద॑ . యో॑ఽపామా॒యత॑నం॒ వేద॑ .. 83 ..

ఆ॒యత॑నవాన్ భవతి . సం॒వ॒త్స॒రో వా అ॒పామా॒యత॑నం .
ఆ॒యత॑నవాన్ భవతి . యస్సం॑వత్స॒రస్యా॒యత॑నం॒ వేద॑ .
ఆ॒యత॑నవాన్ భవతి . ఆపో॒ వై సం॑వత్స॒రస్యా॒యత॑నం .
ఆ॒యత॑నవాన్ భవతి . య ఏ॒వం వేద॑ .
యో᳚ఽప్సు నావం॒ ప్రతి॑ష్ఠితాం॒ వేద॑ . ప్రత్యే॒వ తి॑ష్ఠతి .. 84 ..

ఇ॒మే వై లో॒కా అ॒ప్సు ప్రతి॑ష్ఠితాః . తదే॒షాఽభ్యనూ᳚క్తా .
అ॒పాꣳరస॒ముద॑యꣳసన్న్ . సూర్యే॑ శు॒క్రꣳస॒మాభృ॑తం .
అ॒పాꣳరస॑స్య॒ యో రసః॑ . తం వో॑ గృహ్ణామ్యుత్త॒మమితి॑ .
ఇ॒మే వై లో॒కా అ॒పాꣳరసః॑ . తే॑ఽముష్మి॑న్నాది॒త్యే స॒మాభృ॑తాః .
జా॒ను॒ద॒ఘ్నీము॑త్తరవే॒దీంఖా॒త్వా . అ॒పాం పూ॑రయి॒త్వా గు॑ల్ఫద॒ఘ్నం .. 85 ..

పుష్కరపర్ణైః పుష్కరదండైః పుష్కరైశ్చ॑ సꣳస్తీ॒ర్య . తస్మి॑న్విహా॒యసే .
అ॒గ్నిం ప్ర॒ణీయో॑పసమా॒ధాయ॑ . బ్ర॒హ్మ॒వా॒దినో॑ వదంతి .
కస్మా᳚త్ప్రణీ॒తేఽయమ॒గ్నిశ్చీ॒యతే᳚ . సాప్ర॑ణీ॒తేఽయమ॒ప్సు హ్యయం॑చీ॒యతే᳚ .
అ॒సౌ భువ॑నే॒ప్యనా॑హితాగ్నిరే॒తాః . తమ॒భిత॑ ఏ॒తా అ॒బీష్ట॑కా॒ ఉప॑దధాతి .
అ॒గ్ని॒హో॒త్రే ద॑ర్శపూర్ణమా॒సయోః᳚ . ప॒శు॒బం॒ధే చా॑తుర్మా॒స్యేషు॑ .. 86 ..

అథో॑ ఆహుః . సర్వే॑షు యజ్ఞక్ర॒తుష్వితి॑ .
ఏ॒తద్ధ॑ స్మ॒ వా ఆ॑హుశ్శండి॒లాః . కమ॒గ్నించి॑నుతే .
స॒త్రి॒యమ॒గ్నించి॑న్వా॒నః . సం॒వ॒త్స॒రం ప్ర॒త్యక్షే॑ణ .
కమ॒గ్నించి॑నుతే . సా॒వి॒త్రమ॒గ్నించి॑న్వా॒నః .
అ॒ముమా॑ది॒త్యం ప్ర॒త్యక్షే॑ణ . కమ॒గ్నించి॑నుతే .. 87 ..

నా॒చి॒కే॒తమ॒గ్నించి॑న్వా॒నః .
ప్రా॒ణాన్ప్ర॒త్యక్షే॑ణ . కమ॒గ్నించి॑నుతే . చా॒తు॒హో॒త్రి॒యమ॒గ్నించి॑న్వా॒నః .
బ్రహ్మ॑ ప్ర॒త్యక్షే॑ణ . కమ॒గ్నించి॑నుతే . వై॒శ్వ॒సృ॒జమ॒గ్నించి॑న్వా॒నః .
శరీ॑రం ప్ర॒త్యక్షే॑ణ . కమ॒గ్నించి॑నుతే . ఉ॒పా॒ను॒వా॒క్య॑మా॒శుమ॒గ్నించి॑న్వా॒నః .. 88 ..

ఇ॒మాన్ లో॒కాన్ప్ర॒త్యక్షే॑ణ . కమ॒గ్నించి॑నుతే . ఇ॒మమా॑రుణకేతుకమ॒గ్నించి॑న్వా॒నః .
య ఏ॒వాసౌ . ఇ॒తశ్చా॒ఽముత॑శ్చాఽవ్యతీప॒తీ . తమితి॑ .
యో᳚ఽగ్నేర్మి॑థూ॒యా వేద॑ . మి॒థు॒న॒వాన్భ॑వతి .
ఆపో॒ వా అ॒గ్నేర్మి॑థూ॒యాః . మి॒థు॒న॒వాన్భ॑వతి . య ఏ॒వం వేద॑ .. 89 ..

ఆపో॒ వా ఇ॒దమా॑సంత్సలి॒లమే॒వ . స ప్ర॒జాప॑తి॒రేకః॑ పుష్కరప॒ర్ణే సమ॑భవత్ .
తస్యాంత॒ర్మన॑సి కామ॒స్సమ॑వర్తత . ఇ॒దꣳసృ॑జేయ॒మితి॑ .
తస్మా॒ద్యత్పురు॑షో॒ మ॑సభి॒గచ్ఛ॑తి . తద్వా॒చా వ॑దతి .
తత్కర్మ॑ణా కరోతి . తదే॒షాఽభ్యనూ᳚క్తా .
కామ॒స్తదగ్రే॒ సమ॑వర్త॒తాధి॑ . మన॑సో॒ రేతః॑ ప్రథ॒మం యదాసీ᳚త్ .. 90 ..

స॒తో బంధు॒మస॑తి॒ ని॑రవిందన్న్ . హృ॒ది ప్ర॒తీష్యా॑ క॒వయో॑ మనీ॒షేతి॑ .
ఉపై॑నం॒తదుప॑నమతి . యత్కా॑మో॒ భవ॑తి . య ఏ॒వం వేద॑ .
స తపో॑ఽతప్యత . స తప॑స్త॒ప్త్వా . శరీ॑రమధూనుత . తస్య॒ యన్మా॒ꣳ॒సమాసీ᳚త్ .
తతో॑ఽరు॒ణాః కే॒తవో॒ వాత॑రశ॒నా ఋష॑య॒ ఉద॑తిష్ఠన్న్ .. 91 ..

యే నఖాః᳚ . తే వై॑ఖాన॒సాః . యే వాలాః᳚ . తే వా॑లఖి॒ల్యాః .
యో రసః॑ . సో॑ఽపాం . అం॒త॒ర॒తః కూ॒ర్మం భూ॒తꣳసర్పం॑తం .
తమ॑బ్రవీత్ . మమ॒ వైత్వఙ్మా॒ꣳ॒సా . సమ॑భూత్ .. 92 ..

నేత్యబ్రవీత్.పూర్వ॑మే॒వాహమి॒హాస॒నితి॑ .
తత్పురు॑షస్య పురుష॒త్వం . స స॒హస్ర॑శీర్షా॒ పురు॑షః .
స॒హస్॒స్రా॒క్షస్స॒హస్ర॑పాత్ . భూ॒త్వోద॑తిష్ఠత్ .
తమ॑బ్రవీత్ . త్వం వై పూర్వꣳ॑సమ॑భూః .
త్వమి॒దం పూర్వః॑ కురు॒ష్వేతి॑ . స ఇ॒త ఆ॒దాయాపః॑ . .. 93 ..

అం॒జ॒లినా॑ పు॒రస్తా॑దు॒పాద॑ధాత్ . ఏ॒వాహ్యే॒వేతి॑ .
తత॑ ఆది॒త్య ఉద॑తిష్ఠత్ . సా ప్రాచీ॒ దిక్ .
అథా॑ఽరు॒ణః . కే॒తుర్ద॑క్షిణ॒త ఉ॒పాద॑ధాత్ .
ఏ॒వాహ్యగ్న॒ ఇతి॑ . తతో॑ వా అ॒గ్నిరుద॑తిష్ఠత్ .
సా ద॑క్షి॒ణా దిక్ . అథా॑రు॒ణః కే॒తుః ప॒శ్చాదు॒పద॑ధాత్ .
ఏ॒వాహి వాయో॒ ఇతి॑ .. 94 ..

తతో॑ వా॒యురుద॑తిష్ఠత్ . సా ప్ర॒తీచీ॒ దిక్ .
అథా॑రు॒ణః కే॒తురు॑త్తర॒త ఉ॒పాద॑ధాత్ . ఏ॒వాహీంద్రేతి॑ .
తతో॒ వా ఇంద్ర॒ ఉద॑తిష్ఠత్ . సోదీ॑చీ॒ దిక్ .
అథా॑రు॒ణః కే॒తుర్మ॑ధ్య ఉ॒పాద॑ధాత్ .  ఏ॒వాహి పూష॒న్నితి॑ .
తతో॒ వై పూ॒షోద॑తిష్ఠత్ . సేయందిక్ .. 95 ..

అథా॑రు॒ణః కే॒తురు॒పరి॑ష్టాదు॒పాద॑ధాత్ . ఏ॒వాహి దే॒వా హతి॑ .
తతో॑ దేవమను॒ష్యాః పి॒తరః॑ . గం॒ధ॒ర్వా॒ప్స॒రస॒శ్చోద॑తిష్ఠన్న్ .
సోర్ధ్వా దిక్ . యా వి॒ప్రుషో॑ వి॒పరా॑పతన్న్ .
తాభ్యోఽసు॑రా॒ రక్షాꣳ॑సి పిశా॒చాశ్చోద॑తిష్ఠన్న్ . తస్మా॒త్తే పరా॑భవన్న్ .
వి॒ప్రుడ్భ్యో॒ హి తే సమ॑భవన్న్ . తదే॒షాభ్యనూ᳚క్తా .. 96 ..

ఆపో॑ హ॒ యద్బృ॑హ॒తీర్గర్మ॒మాయన్న్॑ . దక్షం॒దధా॑నా జ॒నయం॑తీస్స్వయం॒భుం .
తత॑ ఇ॒మేధ్యసృజ్యంత॒ సర్గాః᳚ . అద్భ్యో॒ వా ఇ॒దꣳ సమ॑భూత్ .
తస్మా॑ది॒దꣳసర్వం॒ బ్రహ్మ॑ స్వయం॒భ్వితి॑ .
తస్మా॑ది॒దꣳసర్వ॒ꣳ॒ శిథి॑లమి॒వాఽధ్రువ॑మివాభవత్ .
ప్ర॒జాప॑తి॒ర్వావ తత్ . ఆ॒త్మనా॒త్మానం॑ వి॒ధాయ॑ .
తదే॒వాను॒ప్రావి॑శత్ .  తదే॒షాభ్యనూ᳚క్తా .. 97 ..

వి॒ధాయ॑ లో॒కాన్ వి॒ధాయ॑ భూ॒తాని॑ . వి॒ధాయ॒ సర్వాః᳚ ప్ర॒దిశో॒ దిశ॑శ్చ .
ప్ర॒జాప॑తిః ప్రథమ॒జా ఋ॒తస్య॑ . ఆ॒త్మనా॒త్మాన॑మ॒భి సంవి॑వే॒శేతి॑ .
సర్వ॑మే॒వేదమా॒ప్త్వా . సర్వ॑మవ॒రుద్ధ్య॑ .
తదే॒వాను॒ప్రవి॑శతి . య ఏ॒వం వేద॑ .. 98 ..

చతు॑ష్టయ్య॒ ఆపో॑ గృహ్ణాతి . చ॒త్వారి॒ వా అ॒పాꣳరూ॒పాణి॑ .
మేధో॑ వి॒ద్యుత్ . స్త॒న॒యి॒త్నుర్వృ॒ష్టిః . తాన్యే॒వావ॑రుంధే .
ఆతప॑తి॒ వర్ష్యా॑ గృహ్ణాతి . తాః పు॒రస్తా॒దుప॑దధాతి .
ఏ॒తా వై బ్ర॑హ్మవర్చ॒స్యా ఆ॒పః . ము॒ఖ॒త ఏ॒వ బ్ర॑హ్మవర్చ॒సమవ॑రుంధే .
తస్మా᳚న్ముఖ॒తో బ్ర॑హ్మవర్చ॒సిత॑రః .. 99 ..

కూప్యా॑ గృహ్ణాతి . తా ద॑క్షిణ॒త ఉప॑దధాతి .
ఏ॒తా వై తే॑జ॒స్వినీ॒రాపః॑ . తేజ॑ ఏ॒ఽవాస్య॑ దక్షిణ॒తో ద॑ధాతి .
తస్మా॒ద్దక్షి॒ణోఽర్ధ॑స్తేజ॒స్విత॑రః . స్థా॒వ॒రా గృ॑హ్ణాతి .
తాః ప॒శ్చాదుప॑దధాతి . ప్రతి॑ష్ఠితా॒ వై స్థా॑వ॒రాః .
ప॒శ్చాదే॒వ ప్రతి॑తిష్ఠతి . వహం॑తీర్గృహ్ణాతి ..100 ..

తా ఉ॑త్తర॒త ఉప॑దధాతి .
ఓజ॑సా॒ వా ఏ॒తా వహం॑తీరి॒వోద్గ॑తీరి॒వ ఆకూజ॑తీరి॒వ ధావం॑తీః .
ఓజ॑ ఏ॒వాస్యో᳚త్తర॒తో ద॑ధాతి . తస్మా॒దుత్త॒రోఽర్ధ॑ ఓజ॒స్విత॑రః .
సం॒భా॒ర్యా గృ॑హ్ణాతి . తా మధ్య॒ ఉప॑దధాతి .
ఇ॒యం వై సం॑భా॒ర్యాః . అ॒స్యామే॒వ ప్రతి॑తిష్ఠతి .
ప॒ల్వ॒ల్యా గృ॑హ్ణాతి . తా ఉ॒పరి॑ష్టాదు॒పాద॑ధాతి .. 101 ..

అ॒సౌ వై ప॑ల్వ॒యాః . అ॒ముష్యా॑మే॒వ ప్రతి॑తిష్ఠతి .
ది॒క్షూప॑దధాతి . ది॒క్షు వా ఆపః॑ .
అన్నం॒ వా ఆపః॑ . అ॒ద్భ్యో చా అన్నం॑జాయతే .
యదే॒వద్భ్యోఽన్నం॒జాయ॑తే . తదవ॑రుంధే .
తం వా ఏ॒తమ॑రు॒ణాః కే॒తవో॒ వాత॑రశ॒నాఋష॑యోఽచిన్వన్న్ .
తస్మా॑దారుణకే॒తుకః॑ .. 102 ..

తదే॒షాభ్యనూ᳚క్తా . కే॒తవో॒ అరు॑ణాసశ్చ .
ఋ॒ష॒యో వాత॑రశ॒నాః . ప్ర॒తి॒ష్ఠాꣳ శ॒తధా॑హి .
స॒మాహి॑తాసో సహస్ర॒ధాయ॑స॒మితి॑ . శ॒తశ॑శ్చై॒వ స॒హస్ర॑శశ్చ॒ ప్రతి॑తిష్ఠతి .
య ఏ॒తమ॒గ్నించి॑ను॒తే య ఉ॑చైనమే॒వం వేద॑ .. 103 ..

జా॒ను॒ద॒ఘ్నీము॑త్తరవే॒దీంఖా॒త్వా . అ॒పాం పూ॑రయతి .
ఆ॒పꣳ స॑ర్వ॒త్వాయ॑ . పు॒ష్క॒ర॒ప॒ర్ణꣳరు॒క్మం  పురు॑ష॒మిత్యుప॑దధాతి .
తపో॒ వై పు॑ష్కరప॒ర్ణం . స॒త్యꣳరు॒క్మః . అ॒మృతం॒ పురు॑షః .
ఏ॒తావ॒ద్వా వా᳚స్తి . యావ॑దే॒తత్ . యావ॑దే॒వాస్తి॑ .. 104 ..

తదవ॑రుంధే . కూ॒ర్మముప॑దధాతి .
అ॒పామే॒వ మేధ॒మవ॑రుంధే . అథో᳚ స్వ॒ర్గస్య॑ లో॒కస్య॒ సమ॑ష్ట్యై .
ఆప॑మాపామ॒పస్సర్వాః᳚ . అ॒స్మాద॒స్మాది॒తోఽముతః॑ .
అ॒గ్నిర్వా॒యుశ్చ॒ సూర్య॑శ్చ . స॒హసం॑చస్క॒రర్ద్ధి॑యా॒ ఇతి॑ .
వా॒య్వశ్వా॑ రశ్మి॒పత॑యః . లో॒కం పృ॑ణచ్ఛి॒ద్రం పృ॑ణ .. 105 ..

యాస్తి॒స్రః ప॑రమ॒జాః . ఇం॒ద్ర॒ఘో॒షా వో॒ వసు॑భిరే॒వాహ్యే॒వేతి॑ .
పంచ॒చిత॑య॒ ఉప॑దధాతి . పాంక్తో॒ఽగ్నిః .
యావ॑నే॒వాగ్నిః . తంచి॑నుతే .
లో॒కంపృ॑ణయా ద్వి॒తీయా॒ముప॑దధాతి . పంచ॑ పదా॒ వై వి॒రాట్ .
తస్యా॒ వా ఇ॒యం పాదః॑ . అ॒త్నరి॑క్షం॒ పాదః॑ . ద్యౌః పాదః॑ .
దిశః॒ పాదః॑ . ప॒రోర॑జాః॒ పాదః॑ . వి॒రాజ్యే॒వ ప్రతి॑తిష్ఠతి .
య ఏ॒తమ॒గ్నించి॑ను॒తే . య ఉ॑చైనమే॒వం వేద॑ .. 106 ..

అ॒గ్నిం ప్ర॒ణీయో॑పసమా॒ధాయ॑ . తమ॒భిత ఏ॒తా అ॒బీష్టకా॒ ఉప॑దధాతి .
అ॒గ్ని॒హో॒త్రే ద॑ర్శపూర్ణమా॒సయోః᳚ . ప॒శు॒బం॒ధే చా॑తుర్మా॒స్యేషు॑ .
అథో॑ ఆహుః . సర్వేషు॑ యజ్ఞక్ర॒తుష్వితి॑ .
అథ॑ హస్మాహారు॒ణస్స్వా॑యం॒భువః॑ . సా॒వి॒త్రః సర్వో॒ఽగ్నిరిత్యన॑నుషంగం మన్యామహే .
నానా॒ వా ఏ॒తేషాం᳚ వీ॒ర్యా॑ణి . కమ॒గ్నించి॑నుతే .. 107 ..

స॒త్రి॒యమ॒గ్నించి॑వా॒నః . కమ॒గ్నించి॑నుతే .
సా॒వి॒త్రమ॒గ్నించి॑వా॒నః . కమ॒గ్నించి॑నుతే .
నా॒చి॒కే॒తమ॒గ్నించి॑వా॒నః . కమ॒గ్నించి॑నుతే .
చా॒తు॒ర్హో॒త్రి॒యమ॒గ్నించి॑వా॒నః . కమ॒గ్నించి॑నుతే .
వై॒శ్వ॒సృ॒జమ॒గ్నించి॑వా॒నః . కమ॒గ్నించి॑నుతే .. 108
ఉ॒పా॒ను॒వా॒క్యమా॒శుమ॒గ్నించి॑వా॒నః . కమ॒గ్నించి॑నుతే .
ఇ॒మమా॑రుణకేతుకమ॒గ్నించి॑వా॒న ఇతి॑ . వృషా॒ వా అ॒గ్నిః .
వృషా॑ణో॒ సꣳస్ఫా॑లయేత్ . హ॒న్యేతా᳚స్య య॒జ్ఞః .
తస్మా॒న్నాను॒షజ్యః॑ . సోత్త॑రవే॒దిషు॑ క్ర॒తుషు॑ చిన్వీత .
ఉ॒త్త॒ర॒వే॒ద్యాꣳహ్య॑గ్నిశ్చీ॒యతే᳚ . ప్ర॒జాకా॑మశ్చిన్వీత .. 109 ..

ప్రా॒జా॒ప॒త్యో వా ఏ॒షో᳚ఽగ్నిః . ప్రా॒జా॒ప॒త్యాః ప్ర॒జాః .
ప్ర॒జావా᳚న్ భవతి . య ఏ॒వం వేద॑ .
ప॒శుకా॑మశ్చిన్వీత . సం॒జ్ఞానం॒ వా ఏ॒తత్ ప॑శూనాం .
యదాపః॑ ప్॒శూ॒నామే॒వ సం॒జ్ఞానే॒ఽగ్నించి॑నుతే .
ప్॒శు॒మాన్ భ॑వతి .  య ఏ॒వం వేద॑ .. 110 ..

వృష్టి॑కామశ్చిన్వీత . ఆపో॒ వై వృష్టిః॑ .
ప॒ర్జన్యో॒ వర్షు॑కో భవతి . య ఏ॒వం వేద॑ .
ఆ॒మ॒యా॒వీ చి॑న్వీత . ఆపో॒ వై భే॑ష॒జం .
భే॒ష॒జమే॒వాస్మై॑ కరోతి . సర్వ॒మాయు॑రేతి .
అ॒భి॒చరꣳ॑శ్చిన్వీత . వజ్రో॒ వై ఆపః॑ .. 111 ..

వజ్ర॑మే॒వ భ్రాతృ॑వ్యేభ్యః॒ ప్రహ॑రతి.స్తృ॒ణు॒త ఏ॑నం .
తేజ॑స్కామో॒ యశ॑స్కామః . బ్ర॒హ్మ॒వ॒ర్చ॒సకా॑మస్స్వ॒ర్గకా॑మశ్చిన్వీత .
ఏ॒తావ॒ద్వా వా᳚స్తి . యావ॑దే॒తత్ .
యావ॑దే॒వాస్తి॑ . తదవ॑రుంధే .
తస్యై॒తద్ వ్ర॒తం . వర్ష॑తి॒న ధా॑వేత్ .. 112 ..

అ॒మృతం॒ వా ఆపః॑ . అ॒మృత॒స్యానం॑తరిత్యై .
నాప్సు మూత్ర॑పురీ॒షంకుర్యాత్ . న నిష్ఠీ॑వేత్ .
న వి॒వస॑నస్స్నాయాత్ . గుహ్యో॒ వా ఏ॒షో᳚ఽగ్నిః .
ఏ॒తస్యా॒గ్నేరన॑తిదాహాయ . న పు॑ష్కరప॒ర్ణాని॒ హిర॑ణ్యం॒వాఽధి॒తిష్ఠే᳚త్ .
ఏ॒తస్యా॒గ్నేరన॑భ్యారోహాయ . న కూర్మ॒స్యాశ్నీ॑యాత్ .
నోద॒కస్యా॒ఘాతు॑కా॒న్యేన॑మోద॒కాని॑ భవంతి . అ॒ఘాతు॑కా॒ ఆపః॑ .
య ఏ॒తమ॒గ్నించి॑ను॒తే . య ఉ॑చైనమే॒వం వేద॑ .. 113 ..

ఇ॒మాను॑కం॒ భు॑వనా సీషధేమ . ఇంద్ర॑శ్చ॒ విశ్వే॑ చ దే॒వాః .
య॒జ్ఞశ్చ॑ నస్త॒న్వంచ॑ ప్ర॒జాంచ॑ . ఆ॒ది॒త్యైరింద్ర॑స్స్స॒హ సీ॑షధాతు .
ఆ॒ది॒త్యైరింద్ర॒స్సగ॑ణో మ॒రుద్భిః॑ . అ॒స్మాకం॑ భూత్వవి॒తా త॒నూనాం᳚ .
ఆప్ల॑వస్వ॒ ప్రప్ల॑వస్వ . ఆం॒డీభ॑వజ॒ మా ము॒హుః .
సుఖాదీందుః॑ఖని॒ధనాం . ప్రతి॑ముంచస్వ॒ స్వాం పు॒రం .. 114 ..

మరీ॑చయస్స్వాయంభు॒వాః . యే శ॑రీ॒రాణ్య॑కల్పయన్న్ .
తే తే॑ దే॒హంక॑ల్పయంతు . మా చ॑ తే॒ ఖ్యాస్మ॑ తీరిషత్ .
ఉత్తి॑ష్ఠత॒ మా స్వ॑ప్త . అ॒గ్నిమి॑చ్ఛధ్వం॒ భార॑తాః .
రాజ్ఞ॒స్సోమస్య తృ॒ప్తాసః॑ . సూర్యే॑ణ స॒యుజో॑షసః .
యువా॑ సు॒వాసాః᳚ . అ॒ష్టాచ॑క్రా॒ నవ॑ద్వారా .. 115 ..

దే॒వానాం॒ పూర॑యో॒ధ్యా . తస్యాꣳ॑హిరణ్మ॑యః కో॒శః .
స్వ॒ర్గో లో॒కో జ్యోతి॒షాఽఽచృ॑తః . యో వై తాం᳚ బ్రహ్మ॑ణో వే॒ద .
అ॒మృతే॑నాఽఽవృ॒తాం పు॑రీం . తస్మై᳚ బ్రహ్మ చ॑ బ్రహ్మా॒ చ .
ఆ॒యుః కీర్తిం॑ ప్ర॒జాంద॑దుః . వి॒భ్రాజ॑మానా॒ꣳ॒హరి॑ణీం .
య॒శసా॑ సంప॒రీవృ॑తాం . పురꣳ॑హిరణ్మయీం బ్ర॒హ్మా .. 116 ..

వి॒వేశా॑ఽప॒రాజి॑తా . పరాంగేత్య॑జ్యామ॒యీ .
పరాంగేత్య॑నాశ॒కీ . ఇ॒హచా॑ముత్ర॑చాన్వే॒తి .
వి॒ద్వాందే॑వాసు॒రాను॑భ॒యాన్ . యత్కు॑మా॒రీ మం॒ద్రయ॑తే .
య॒ద్యో॒షద్యత్ప॑తి॒వ్రతా᳚ . అరి॑ష్టం॒ యత్కించ॑ క్రి॒యతే᳚ .
అ॒గ్నిస్తదను॑వేధతి . అ॒శృతా॑సశ్శృ॑తాస॒శ్చ .. 117 ..

య॒జ్వానో॒ యేఽప్య॑య॒జ్వనః॑ . స్వ॑ర్యంతో॒ నాపే᳚క్షంతే .
ఇంద్ర॑మ॒గ్నిశ్చ॑ యే వి॒దుః . సిక॑తా ఇవ సం॒యంతి॑ .
ర॒శ్మిభి॑స్సము॒దీరి॑తాః . అ॒స్మాల్లో॒కాద॑ముష్మా॒చ్చ .
ఋ॒షిభి॑రదాత్పృ॒శ్నిభి॑ .
అపే॑త॒ వీత॒ వి చ॑ సర్ప॒తాతః॑ యేఽత్ర॒స్థ పు॑రా॒ణా యే చ॒ నూత॑నాః .
అహో॑భిర॒ద్భిర॒క్తుభి॒వ్య॑క్తం .. 118 ..

య॒మో ద॑దాత్వవ॒సాన॑మస్మై . నృ ము॑ణంతు నృపా॒త్వర్యః॑ .
అ॒కృ॒ష్టా యే చ॒ కృష్ట॑జాః . కు॒మారీ॑షు క॒నీనీ॑షు .
జా॒రిణీ॑షు చ॒ యే హి॒తాః . రేతః॑పీతా॒ ఆండ॑పీతాః .
అంగా॑రేషు చ॒ యే హు॒తాః . ఉ॒భయా᳚న్ పుత్ర॑పౌత్ర॒కాన్ .
యు॒వే॒ఽహం య॒మరాజ॑గాన్ . శ॒తమిన్ను శ॒రదః॑ .. 119 ..

అదో॒ యద్బ్రహ్మ॑ విల॒బం . పి॒తృ॒ణాంచ॑ య॒మస్య॑ చ .
వరు॑ణ॒స్యాశ్వి॑నోర॒గ్నేః . మ॒రుతాం᳚చ వి॒హాయ॑సాం .
కా॒మ॒ప్ర॒యవ॑ణం మే అస్తు . స హ్యే॑వాస్మి॑ స॒నాత॑నః .
ఇతి నాకో బ్రహ్మిశ్రవో॑ రాయో॑ ధనం . పు॒త్రానాపో॑ దే॒వీరి॒హాఽఽహి॑త .. 120 ..

విశీ᳚ర్ష్ణీం॒గృధ్ర॑శీర్ష్ణీంచ . అపేతో॑నిరృ॒తిꣳహ॑థః .
పరిబాధꣳశ్వే॑తకు॒క్షం . నిజంఘꣳ॑శబ॒లోద॑రం .
స॒ తాన్ వా॒చ్యాయ॑యా స॒హ . అగ్నే॒ నాశ॑య సం॒దృశః॑ .
ఈ॒ర్ష్యా॒సూ॒యే బు॑భు॒క్షాం . మ॒న్యుం కృ॒త్యాం చ॑ దీధిరే .
రథే॑న కిꣳశు॒కావ॑తా . అగ్నే॒ నాశ॑య సం॒దృశః॑ .. 121 ..

ప॒ర్జన్యా॑య॒ ప్రగా॑యత . ది॒వస్పు॒త్రాయ॑ మీ॒ఢుషే᳚ .
స నో॑ య॒వస॑మిచ్ఛతు.ఇ॒దం వచః॑ ప॒ర్జన్యా॑య స్వ॒రాజే᳚ .
హృ॒దో అ॒స్త్వంత॑రం॒తద్యు॑యోత . మ॒యో॒భూర్వాతో॑ వి॒శ్వకృ॑ష్టయస్సంత్వ॒స్మే .
సు॒పి॒ప్ప॒లా ఓష॑ధీర్దే॒వగో॑పాః . యో గర్భ॒మోష॑ధీనం .
గవాం᳚కృ॒ణోత్యర్వ॑తాం . ప॒ర్జన్యః॑ పురూ॒షీణాం᳚ .. 122 ..

పున॑ర్మామైత్వింద్రి॒యం . పున॒రాయుః॒ పున॒ర్భగః॑ .
పున॒ర్బ్రాహ్మ॑ణమైతు మా . పున॒ర్ద్రవి॑ణమైతు మా .
యన్మే॒ఽద్య రేతః॑ పృథి॒వీమస్కాన్॑ . యదోష॑ధీర॒ప్యస॑ర॒ద్యదాపః॑ .
ఇ॒దంతత్పున॒రాద॑దే . దీ॒ర్ఘా॒యు॒త్వాయ॒ వర్చ॑సే .
యన్మే॒ రేతః॒ ప్రసి॑చ్యతే . యన్మ॒ ఆజా॑యతే॒ పునః॑ .
తేన॑ మామ॒మృతం॑ కురు . తేన॑ సుప్ర॒జసం॑కురు .. 123 ..

అ॒ద్భ్యస్తిరో॒ధాఽజా॑యత . తవ॑ వైశ్రవ॒ణస్స॑దా .
తిరో॑ధేహి సప॒త్నాన్నః॑ . యే అపో॒ఽశ్నంతి॑ కేచ॒న .
త్వా॒ష్ట్రీం మా॒యాం వై᳚శ్రవ॒ణః . రథꣳ॑సహస్ర॒వంధు॑రం .
పు॒రు॒శ్చ॒క్రꣳసహ॑స్రాశ్వం . ఆస్థా॒యాయా॑హి నో బ॒లిం .
యస్మై॑ భూ॒తాని॑ బ॒లిమావ॑హంతి . ధనం॒గావో॒ హస్తి॒హిర॑ణ్య॒మశ్వాన్॑ .. 124 ..

అసా॑మ సుమ॒తౌ య॒జ్ఞియ॑స్య . శ్రియం॒ బిభ్ర॒తిఽన్న॑ముఖీం వి॒రాజం᳚ .
సు॒ద॒ర్శ॒నే చ॑ క్రోం॒చే చ॑ . మై॒నా॒గే చ॑ మ॒హాగి॑రౌ .
శ॒తద్వా॒ట్టార॑గమం॒తా . స॒ꣳ॒హార్య॒న్నగ॑రం॒ తవ॑ .
ఇతి మంత్రాః᳚ . కల్పో॑ఽత ఊ॒ర్ధ్వం . యది॒ బలి॒ꣳ॒ హరే᳚త్ .
హి॒ర॒ణ్య॒నా॒భయే॑ వితు॒దయే॑ కౌబే॒రాయా॒యం బ॑లిః .. 125 ..

సర్వభూతధిపతయే న॑మ ఇ॒తి . అథ బలిꣳహృత్వోప॑తిష్ఠే॒త .
క్ష॒త్రం క్ష॒త్రం వై᳚శ్రవ॒ణః . బ్రాహ్మణా॑ వయ॒ꣳ॒స్మః .
నమ॑స్తే అస్తు॒ మా మా॑ హిꣳసీః . అస్మాత్ప్రవిశ్యాన్న॑మద్ధీ॒తి .
అథ తమగ్నిమా॑దధీ॒త . యస్మిన్నేతత్కర్మ ప్ర॑యుంజీ॒త .
తి॒రోధా॒ భూః . తి॒రోధా॒ భువః .. 126 ..

తి॒రోధా॒స్స్వః॑ . తి॒రోధా॒ భూర్భువ॒స్స్వః॑ .
సర్వేషాం లోకానామాధిపత్యే॑ సీదే॒తి . అథ తమగ్ని॑మింధీ॒త .
యస్మిన్నేతత్కర్మ ప్ర॑యుంజీ॒త . తి॒రోధా॒ భూస్స్వాహా᳚ .
తి॒రోధా॒ భువ॒స్స్వాహా᳚ . తి॒రోధా॒స్స్వ॑స్స్వాహా᳚ .
తి॒రోధా॒ భూర్భువ॒స్స్వ॑స్స్వాహా᳚ .
యమిన్నస్య కాలే సర్వా ఆహుతీర్ హుతా॑ భవే॒యుః .. 127 ..

అపి బ్రాహ్మణ॑ముఖీ॒నాః . తస్మిన్నహ్నః కాలే ప్ర॑యున్ఞ్జీ॒త .
పర॑స్సు॒ప్తజ॑నాద్వే॒పి . మాస్మ ప్రమాద్యంత॑మాధ్యా॒పయేత్ .
సర్వార్థా᳚స్సిద్ధ్యం॒తే . య ఏ॑వం వే॒ద .
క్షుధ్యన్నిద॑మజా॒నతాం . సర్వార్థా న॑ సిద్ధ్యం॒తే .
యస్తే॑ వి॒ఘాతు॑కో భ్రా॒తా . మమాంతర్హృ॑దయే॒ శ్రితః .. 128 ..

తస్మా॑ ఇ॒మమగ్ర॒పిండం॑జుహోమి . స మే᳚ఽర్థా॒న్మా వివ॑ధీత్ .
మయి॒ స్వాహా᳚ . రా॒జా॒ధి॒రా॒జాయ॑ ప్రసహ్యసా॒హినే᳚ .
నమో॑ వ॒యం వై᳚శ్రవ॒ణాయ॑ కుర్మహే . స మే॒ కామా॒న్కామ॒కామా॑య॒ మహ్యం᳚ .
కా॒మే॒శ్వ॒రో వై᳚శ్రవ॒ణో ద॑దాతు . కు॒బే॒రాయ॑ వైశ్రవ॒ణాయ॑ .
మ॒హా॒రా॒జాయ॒ నమః॑ . కే॒తవో॒ అరు॑ణాసశ్చ .
ఋ॒ష॒యో వాత॑రశ॒నాః . ప్ర॒తి॒ష్ఠాꣳశ॒తధా॑ హి .
స॒మాహి॑తాసో సహస్ర॒ధాయ॑సం . శి॒వాన॒శ్శంత॑మా భవంతు .
ది॒వ్యా ఆప॒ ఓష॑ధయః . సు॒మృ॒డీ॒కా సర॑స్వతి .
మా తే॒ వ్యో॑మ సం॒దృశి॑ .. 129 ..

సంవత్సరమేత॑ద్ వ్రతం॒ చరేత్ . ద్వౌ॑ వా మా॒సౌ .
నియమస్స॑మాసే॒న . తస్మిన్నియమ॑విశే॒షాః .
త్రిషవణముదకో॑పస్ప॒ర్శీ . చతుర్థకాలపాన॑భక్త॒స్స్యాత్ .
అహరహర్వా భైక్ష॑మశ్నీ॒యాత్ . ఔదుంబరీభిస్సమిద్భిరగ్నిం॑ పరి॒చరేత్ .
పునర్మామైత్త్వింద్రియనిత్యేతేనాఽను॑వాకే॒న . ఉద్ధృతపరిపూతాభిరద్భిః కార్యం॑ కుర్వీ॒త .. 130 ..

అ॑సంచ॒యవాన్ . అగ్నయే వాయవే॑ సూర్యా॒య .
బ్రహ్మణే ప్ర॑జాప॒తయే . చంద్రమసే న॑క్షత్రే॒భ్యః .
ఋతుభ్యస్సం॑వత్సరా॒య . వరుణాయారుణాయేతి వ్ర॑తహో॒మాః .
ప్ర॒వ॒ర్గ్యవ॑దాదే॒శః . అరుణాః కాం᳚డఋ॒షయః .
అరణ్యే॑ఽధీయీ॒రన్న్ . భద్రంకర్ణేభిరితి ద్వే॑ జపి॒త్వా .. 131 ..

మహానామ్నీభిరుదకꣳ స॑ꣳస్ప॒ర్శ్య . తమాచా᳚ర్యో ద॒ద్యాత్ .
శివానశ్శంతమేత్యోషధీ॑రాల॒భతే . సుమృడీకే॑తి భూ॒మిం .
ఏవమ॑పవ॒ర్గే . ధే॑నుర్ద॒క్షిణా . కꣳసం వాస॑శ్చ క్షౌ॒మం .
అన్య॑ద్వా శు॒క్లం . య॑థాశ॒క్తి వా . ఏవꣳస్వాధ్యాయ॑ధర్మే॒ణ .
అరణ్యే॑ఽధీయీ॒త . తపస్వీ పుణ్యో భవతి తపస్వీ పు॑ణ్యో భ॒వతి .. 132 ..

ఓం భ॒ద్రంకర్ణే॑భిః శృణు॒యామ॑ దేవాః . భ॒ద్రం ప॑శ్యేమా॒క్షభి॒ర్యజ॑త్రాః .
స్థి॒రైరంగై᳚స్తుష్టు॒వాꣳస॑స్త॒నూభిః॑ . వ్యశే॑మ దే॒వహి॑తం॒ యదాయుః॑ .
స్వ॒స్తి న॒ ఇంద్రో॑ వృ॒ద్ధశ్ర॑వాః . స్వ॒స్తి నః॑ పూ॒షా వి॒శ్వవే॑దాః .
స్వ॒స్తి న॒స్తార్క్ష్యో॒ అరి॑ష్టనేమిః . స్వ॒స్తి నో॒ బృహ॒స్పతి॑ర్దధాతు .. 133 ..

.. ఓం శాంతిః॒ శాంతిః॒ శాంతిః॑ ..


This first prashna of the arAnyaka is known as aruNaprashnaH

From taittirIyasamhitAtml
Note on the use of t or th in apashyamahametAnthsapta in
.. 0. 1. 7. 21.. .  See top right
https://archive.org/details/taittiriya/taittiriya_aranyaka_bhaskara_01/page/n50/mode/1up
It is explained in Taittiriya-pratisakhya
https://archive.org/details/in.ernet.dli.2015.553666/page/n161/mode/2up
See pages 88 and 89 .
There are two parts

Rule 1 (a and b)
a .
if ఙ్  followed by  స్ ,   ష్   then  క్  is Agama
eg -  ప్రత్యఙ్ సోమో => ప్రత్యఙ్+క్+సోమో 
eg -  ప్రత్యఙ్ షడహో => ప్రత్యఙ్ +క్ +షడహో 

b .
if  ట్ ,  న్  followed by  స్ ,  ష్ ) then  త్  is Agama
eg -  విద్వాన్  సోమేన => విద్వాన్ + త్ +సోమేన 
our eg  ఏతాన్ సప్త => ఏతాన్ + త్ +సప్త 
వట్ స్వయమభి => వట్ + త్ + స్వయమభి 

Rule 2
First letter in group followed by  ఊష్మ  - becomes second in the respective group
eg -   ప్రత్యఙ్+క్+సోమో =>  ప్రత్యఙ్+ ఖ్ +సోమో 
విద్వాన్ + త్ +సోమేన  => విద్వాన్ + థ్ +సోమేన 
our eg   ఏతాన్ + త్ +సప్త => ఏతాన్ + థ్ +సప్త 

See pratishakhya reference page 164
This is the reason many books also use saMvathsara
in place of saMvatsara etc .

BTW వర్ధన  as  వర్ద్ధన  is also documented as  ద్వివర్ణం
page 162 onwards in the same pratishAkhya reference
(sutra 1 and 5 for వర్ద్ధన)

These specifics are emphasized in some vedic books to remind
ఉచ్చారణ  although some books are liberal and expect
students to learn from parampara .

                      -  Muralidhara muraliba at gmail.com

Encoded with Accents by Rajagopal Iyer

 
         .. తైత్తిరీయారణ్యకం అరుణప్రశ్నః ..

స్వరరహితం
ఓం భద్రం కర్ణేభిః శృణుయామ దేవాః . భద్రం పశ్యేమాక్షభిర్యజత్రాః .
స్థిరైరంగైస్తుష్టువాꣳసస్తనూభిః . వ్యశేమ దేవహితం యదాయుః .
స్వస్తి న ఇంద్రో వృద్ధశ్రవాః . స్వస్తి నః పూషా విశ్వవేదాః .
స్వస్తి నస్తార్క్ష్యో అరిష్టనేమిః . స్వస్తి నో బృహస్పతిర్దధాతు..

ఓం శాంతిః శాంతిః శాంతిః ..

ఓం భద్రం కర్ణేభిః శృణుయామ దేవాః . భద్రం పశ్యేమాక్షభిర్యజత్రాః .
స్థిరైరంగైస్తుష్టువాꣳసస్తనూభిః . వ్యశేమ దేవహితం యదాయుః .
స్వస్తి న ఇంద్రో వృద్ధశ్రవాః . స్వస్తి నః పూషా విశ్వవేదాః .
స్వస్తి నస్తార్క్ష్యో అరిష్టనేమిః . స్వస్తి నో బృహస్పతిర్దధాతు .
ఆపమాపామపః సర్వాః . అస్మాదస్మాదితోఽముతః .. 1 ..

అగ్నిర్వాయుశ్చ సూర్యశ్చ . సహ సంచస్కరర్ద్ధియా .
వాయ్వశ్వా రశ్మిపతయః . మరీచ్యాత్మనో అద్రుహః .
దేవీర్భువనసూవరీః . పుత్రవత్వాయ మే సుత .
మహానామ్నీర్మహామానాః . మహసో మహసస్స్వః .
దేవీః పర్జన్యసూవరీః . పుత్రవత్వాయ మే సుత .. 2 ..

అపాశ్న్యుష్ణిమపా రక్షః . అపాశ్న్యుష్ణిమపారఘం .
అపాఘ్రామప చావర్తిం . అపదేవీరితో హిత .
వజ్రం దేవీరజీతాꣳశ్చ . భువనం దేవసూవరీః .
ఆదిత్యానదితిం దేవీం . యోనినోర్ధ్వముదీషత  .
శివానశ్శంతమా భవంతు . దివ్యా ఆప ఓషధయః .
సుమృడీకా సరస్వతీ . మా తే వ్యోమ సందృశి .. 3 ..

స్మృతిః ప్రత్యక్షమైతిహ్యం . అనుమానశ్చతుష్టయం .
ఏతైరాదిత్యమండలం . సర్వైరేవ విద్యాస్యతే .
సూర్యో మరీచిమాదత్తే . సర్వస్మాద్భువనాదధి .
తస్యాః పాకవిశేషేణ . స్మృతం కాలవిశేషణం .
నదీవ ప్రభవాత్కాచిత్ . అక్షయ్యాత్స్యందతే యథా .. 4 ..

తాన్నద్యోఽభిసమాయంతి . సోరుస్సతీ న నివర్తతే ఏవన్నానాసముత్థానాః .
కాలాస్సంవత్సరꣳ శ్రితాః . అణుశశ్చ మహశశ్చ .
సర్వే సమవయంత్రితం . సతైస్సర్వైస్సమావిష్టః .
ఊరుస్సన్న నివర్తతే అధిసంవత్సరం విద్యాత్ . తదేవ లక్షణే .. 5 ..

అణుభిశ్చ మహద్భిశ్చ . సమారూఢః ప్రదృశ్యతే .
సంవత్సరః ప్రత్యక్షేణ . నాధిసత్వః ప్రదృశ్యతే .
పటరో విక్లిధః పింగః . ఏతద్వరుణలక్షణం .
యత్రైతదుపదృశ్యతే . సహస్రం తత్ర నీయతే .
ఏకꣳహి శిరో నానా ముఖే . కృత్స్నం తదృతులక్షణం .. 6 ..

ఉభయతస్సప్తేంద్రియాణి . జల్పితం త్వేవ దిహ్యతే .
శుక్లకృష్ణే సంవత్సరస్య . దక్షిణవామయోః పార్శ్వయోః .
తస్యైషా భవతి . శుక్రం తే అన్యద్యజతం తే అన్యత్ .
విషురూపే అహనీ ద్యౌరివాసి . విశ్వా హి మాయా అవసి స్వధావః .
భద్రా తే పూషన్నిహ రాతిరస్త్వితి . నాత్ర భువనం . న పూషా .
న పశవః . నాదిత్యస్సంవత్సర ఏవ ప్రయక్షేణ ప్రియతమం విద్యాత్ .
ఏతద్వై సంవత్సరస్య ప్రియతమꣳ రూపం . యోఽస్య మహానర్థ ఉత్పత్స్యమానో భవతి .
ఇదం పుణ్యం కురుష్వేతి . తమాహరణం దద్యాత్ .. 7 ..

సాకంజానాꣳ సప్తథమాహురేకజం . షడుద్యమా ఋషయో దేవజా ఇతి .
తేషామిష్టాని విహితాని ధామశః . స్థాత్రే రేజంతే వికృతాని రూపశః
కో ను మర్యా అమిథితః . సఖా సఖాయమబ్రవీత్ .
జహాకో అస్మ దీషతే . యస్తిత్యాజ సఖివిదꣳ సఖాయాం .
న తస్య వాచ్యపి భాగో అస్తి . యదీꣳ శృణోత్యలకꣳ శృణోతి .. 8 ..

న హి ప్రవేద సుకృతస్య పంథామితి . ఋతురృతునా నుద్యమానః .
విననాదాభిధావః . షష్టిశ్చ త్రిꣳశకా వల్గాః .
శుకకృష్ణౌ చ షష్టికౌ . సారాగవస్త్రైర్జరదక్షః .
వసంతో వసుభిస్సహ సంవత్సరస్య సవితుః .
ప్రైషకృత్ప్రథమః స్మృతః . అమూనాదయతీత్యన్యాన్ .. 9 ..

అమూꣳశ్చ పరిరక్షతః . ఏతా వాచః ప్రయుజ్యంతే .
యత్రైతదుపదృశ్యతే . ఏతదేవ విజానీయాత్ .
ప్రమాణం కాలపర్యయే . విశేషణం తు వక్ష్యామః .
ఋతూనాం తన్నిబోధత . శుక్లవాసా రుద్రగణః .
గ్రీష్మేణాఽఽవర్తతే సహ . నిజహన్ పృథివీꣳ సర్వాం .. 10 ..

జ్యోతిషాఽప్రతిఖ్యేన సః . విశ్వరూపణి వాసాꣳసి .
ఆదిత్యానాం నిబోధత . సంవత్సరీణం కర్మఫలం .
వర్షాభిర్దదతాꣳ సహ . అదుఃఖో దుఃఖచక్షురివ .
తద్మాఽఽపీత ఇవ దృశ్యతే . శీతేనావ్యథయన్నివ .
రురుదక్ష ఇవ దృశ్యతే . హ్లాదయతే జ్వలతశ్చైవ .
శామ్యతశ్చాస్య చక్షుషీ . యా వై ప్రజా భ్రꣳశ్యంతే .
సంవత్సరాత్తా భ్రꣳశ్యంతే . యాః ప్రతితిష్ఠంతి .
సంవత్సరే తాః ప్రతితిష్ఠంతి . వర్షాభ్య ఇత్యర్థః .. 11 ..

అక్షిదుఃఖోత్థితస్యైవ . విప్రసన్నే కనీనికే .
ఆంక్తేచాద్గణం నాస్తి . ఋభూణాం తన్నిబోధత .
కనకాభాని వాసాꣳసి . అహతాని నిబోధత .
అన్నమశ్నీత మృజ్మీత . అహం వో జీవనప్రదః .
ఏతా వాచః ప్రయుజ్యంతే . శరద్యత్రోపదృశ్యతే .. 12 ..

అభిధూన్వంతోఽభిఘ్నంత ఇవ . వాతవంతో మరుద్గణాః .
అముతో జేతుమిషుముఖామివ . సన్నద్ధాస్సహ దదృశే హ .
అపధ్వస్తైర్వస్తివర్ణైరివ . విశిఖాసః కపర్దినః .
అక్రుద్ధస్య యోత్స్యమానస్య . క్రుద్ధస్యేవ లోహినీ .
హేమతశ్చక్షుషీ విద్యాత్ . అక్ష్ణయోః క్షిపణోరివ .. 13 ..

దుర్భిక్షం దేవలోకేషు . మనూనాముదకం గృహే .
ఏతా వాచః ప్రవదంతీః . వైద్యుతో యాంతి శైశిరీః .
తా అగ్నిః పవమనా అన్వైక్షత . ఇహ జీవికామపరిపశ్యన్ .
తస్యైషా భవతి . ఇహేహవస్స్వతపసః .
మరుతస్సూర్యత్వచః . శర్మ సప్రథా ఆవృణే .. 14 ..

అతితామ్రాణి వాసాꣳసి . అష్టివజ్రిశతఘ్ని చ .
విశ్వే దేవా విప్రహరంతి . అగ్నిజిహ్వా అసశ్చత .
నైవ దేవో న మర్త్యః . న రాజా వరుణో విభుః .
నాగ్నిర్నేంద్రో న పవమానః . మాతృక్కచ్చన విద్యతే .
దివ్యస్యైకా ధనురార్త్నిః . పృథివ్యామపరా శ్రితా .. 15 ..

తస్యేంద్రో వమ్రిరూపేణ . ధనుర్జ్యామఛినథ్స్వయం .
తదింద్రధనురిత్యజ్యం . అభ్రవర్ణేషు చక్షతే .
ఏతదేవ శంయోర్బార్హస్పత్యస్య . ఏతద్రుద్రస్య ధనుః .
రుద్రస్య త్వేవ ధనురార్త్నిః . శిర ఉత్పిపేష .
స ప్రవర్గ్యోఽభవత్ . తస్మాద్యస్సప్రవర్గ్యేణ యజ్ఞేన యజతే .
రుద్రస్య స శిరః ప్రతిదధాతి . నైనꣳ రుద్ర ఆరుకో భవతి . య ఏవం వేద .. 16 ..

అత్యూర్ధ్వాక్షోఽతిరశ్చాత్ . శిశిరః ప్రదృశ్యతే .
నైవ రూపం న వాసాꣳసి . న చక్షుః ప్రతిదృశ్యతే .
అన్యోన్యం తు న హిꣳస్రాతః . సతస్తద్దేవలక్షణం .
లోహితోఽక్ష్ణి శారశీర్ష్ణిః . సూర్యస్యోదయనం ప్రతి .
త్వం కరేషిన్యంజలికాం . త్వం కరోషి నిజానుకాం .. 17 ..

నిజానుకామేన్యంజలికా . అమీ వాచముపాసతామితి .
తస్మై సర్వ ఋతవో నమంతే . మర్యాదాకరత్వాత్ప్రపురోధాం .
బ్రాహ్మణ ఆప్నోతి . య ఏవం వేద . స ఖలు సంవత్సర ఏతైస్సేనానీభిస్సహ .
ఇంద్రాయ సర్వాన్కామానభివహతి . స ద్రప్సః . తస్యైషా భవతి .. 18 ..

అవద్రప్సో అꣳశుమతీమతిష్ఠత్ . ఇయానః కృష్ణో దశభిస్సహస్రైః .
ఆవర్తమింద్రః శచ్యా ధమంతం . ఉప్స్నుహి తం  నృమణామథద్రామితీ .
ఏతయైవేంద్రః సలావృక్యా సహ . అసురాన్ పరివృశ్చతి .
పృథివ్యꣳశుమతీ . తామన్వవస్థితః సంవత్సరో దివం చ .
నైవం విదుషాఽఽచార్యాంతేవాసినౌ . అన్యోన్యస్మై ద్రుహ్యాతాం . యో ద్రుహ్యతి .
భ్రశ్యతే స్వర్గాల్లోకాత్ . ఇత్యృతుమండలాని .
సూర్యమండలాన్యాఖ్యాయికాః . అత ఊర్ధ్వꣳ సనిర్వచనాః ..19 ..

ఆరోగో భ్రాజః పటరః పతంగః . స్వర్ణరో జ్యోతిషిమాన్ విభాసః .
తే అస్మై సర్వే దివమాతపంతి . ఊర్జం దుహానా అనపస్ఫురంత ఇతి .
కశ్యపోఽష్టమః . స మహామేరుం న జహాతి .
తస్యైషా భవతి . యత్తే శిల్పంకశ్యప రోచనావత్ .
ఇంద్రియావత్పుష్కలం చిత్రభాను . యస్మింత్సూర్యా అర్పితాస్సప్త సాకం .. 20 ..

తస్మిన్ రాజానమధివిశ్రయేమమితి . తే అస్మై సర్వే కశ్యపాజ్జ్య్ ఓతిర్లభంతే .
తాంత్సోమః కశ్యపాదధినిర్ద్ధమతి . భ్రస్తాకర్మకృదివైవం .
ప్రాణో జీవానీంద్రియజీవాని . సప్త శీర్షణ్యాః ప్రాణాః .
సూర్యా ఇత్యాచార్యాః . అపశ్యమహమేతాంత్సప్త సూర్యానితి .
పంచకర్ణో వాత్స్యాయనః . సప్తకర్ణశ్చ ప్లాక్షిః .. 21 ..

See a note in the end on adding t before sapta for apashyamahametAntsapta
ఆనుశ్రావిక ఏవ నౌ కశ్యప ఇతి . ఉభౌ వేదయితే .
న హి శేకుమివ మహామేరుం  గంతుం . అపశ్యమహమేత్సూర్యమండలం పరివర్తమానం .
గార్గ్యః ప్రాణత్రాతః . గచ్ఛంత మహామేరుం . ఏకం చాజహతం .
భ్రాజపటరపతంగా నిహనే . తిష్ఠన్నాతపంతి . తస్మాదిహ తప్త్రితపాః .. 22 ..

అముత్రేతరే . తస్మాదిహాతప్త్రితపాః . తేషామేషా భవతి .
సప్త సూర్యా దివమనుప్రవిష్టాః . తానన్వేతి పథిభిర్దక్షిణావాన్ .
తే అస్మై సర్వే ఘృతమాతపంతి . ఊర్జం దుహానా అనపస్ఫురంత ఇతి .
సప్తర్త్విజస్సూర్యా ఇత్యాచార్యాః .  తేషామేషా భవతి . సప్త దిశో నానాసూర్యాః .. 23 ..

సప్త హోతార ఋత్విజః . దేవా ఆదిత్యా యే సప్త .
తేభిస్సోమాభీరక్షణ ఇతి . తదప్యామ్నాయః .
దిగ్భ్రాజ ఋతూన్ కరోతి . ఏతయైవావృతా సహస్రసూర్యతాయా ఇతి వైశంపాయనః .
తస్యైషా భవతి . యద్ద్యావ ఇంద్ర తే శతꣳశతం భూమీః .
ఉతస్యుః . నత్వా వజ్రిన్ సహస్రꣳ సూర్యాః .. 24 ..

అనునజాతమష్ట రోదసీ ఇతి . నానాలింగత్వాదృతూనాం నానాసూర్యత్వం .
అష్టౌ తు వ్యవసితా ఇతి . సూర్యమండలాన్యష్టాత ఊర్ధ్వం .
తేషామేషా భవతి . చిత్రం దేవానాముదగాదనీకం .
చక్షుర్మిత్రస్య వరుణస్యాగ్నే . ఆప్రా ద్యావాపృథివీ అంతరిక్షం .
సూర్య ఆత్మా జగతస్తస్థుషశ్చేతి ..25 ..

క్వేదమభ్రన్నివిశతే . క్వాయꣳ సంవత్సరో మిథః .
క్వాహః క్వేయందేవ రాత్రీ . క్వ మాసా ఋతవః శ్రితాః .
అర్ద్ధమాసా ముహూర్తాః . నిమేషాస్తుటిభిస్సహ .
క్వేమా ఆపో నివిశంతే . యదీతో యాంతి సంప్రతి .
కాలా అప్సునివిశంతే . ఆపస్సూర్యే సమాహితాః .. 26 ..

అభ్రాణ్యపః ప్రపద్యంతే . విద్యుత్సూర్యే సమాహితా .
అనవర్ణే ఇమే భూమీ . ఇయం చాఽసౌ చ రోదసి .
కిꣳస్విదత్రాంతరా భూతం . యేనేమే విధృతే ఉభే .
విష్ణునా విధృతే భూమీ . ఇతి వత్సస్య వేదనా .
ఇరావతీ ధేనుమతీ హి భూతం . సూయవసినీ మనుషే దశస్యే .. 27 ..

వ్యష్టభ్నాద్రోదసీ విష్ణవేతే . దాధర్థ పృథివీమభితో మయూఖైః .
కింతద్విష్ణోర్బలమాహుః . కా దీప్తిః కిం పరాయణం .
ఏకో యద్ధారయద్దేవః . రేజతీ రోదసీ ఉభే .
వాతాద్విష్ణోర్బలమాహుః . అక్షరాద్దీప్తిరుచ్యతే .
త్రిపదాద్ధారయద్దేవః . యద్విష్ణోరేకముత్తమం .. 28 ..

అగ్నయో వాయవశ్చైవ . ఏతదస్య పరాయణం .
పృచ్ఛామి త్వా పరం మృత్యుం . అవమం మధ్యమంచతుం .
లోక్ఞ్చ పుణ్యపాపానాం . ఏతత్పృచ్ఛామి సంప్రతి .
అముమాహుః పరం మృత్యుం . పవమానం తు మధ్యమం .
అగ్నిరేవావమో మృత్యుః . చంద్రమాశ్చతురుచ్యతే .. 29 ..

అనాభోగాః పరం మృత్యుం . పాపాస్సంయంతి సర్వదా .
ఆభోగాస్త్వేవ సంయంతి . యత్ర పుణ్యకృతో జనాః .
తతో మధ్యమమాయంతి . చతుమగ్నిం చ సంప్రతి .
పృచ్ఛామి త్వా పాపకృతః . యత్ర యాతయతే యమః .
త్వన్నస్తద్బ్రహ్మన్ ప్రబ్రూహి . యది వేత్థాఽసతో గృహన్ .. 30 ..

కశ్యపాదుదితాస్సూర్యాః . పాపాన్నిర్ఘ్నంతి సర్వదా .
రోదస్యోంతర్దేశేషు . తత్ర న్యస్యంతే వాసవైః .
తేఽశరీరాః ప్రపద్యంతే . యథాఽపుణ్యస్య కర్మణః .
అపాణ్యపాదకేశాసః . తత్ర తేయోనిజా జనాః .
మృత్వా పునర్మృత్యుమాపద్యంతే . అద్యమానాస్స్వకర్మభిః .. 31 ..

ఆశాతికాః క్రిమయ ఇవ . తతః పూయంతే వాసవైః అపైతం మృత్యుం జయతి .
య ఏవం వేద . స ఖల్వైవం విద్బ్రాహ్మణః . దీర్ఘశ్రుత్తమో భవతి .
కశ్యపస్యాతిథిస్సిద్ధగమనస్సిద్ధగమనః . తస్యైషా భవతి .
ఆయస్మింథ్సప్త వాసవాః . రోహంతి పూర్వ్యా రుహః .. 32 ..

ఋషిర్ హ దీర్ఘశ్రుత్తమః . ఇంద్రస్య ఘర్మో అతిథిరితి .
కశ్యపః పశ్యకో భవతి . యత్సర్వం పరిపశ్యతీతి సౌక్ష్మ్యాత్ .
అథాగ్నేరష్టపురుషస్య . తస్యైషా భవతి .
అగ్నే నయ సుపథా రాయే అస్మాన్ . విశ్వాని దేవ వయునాని విద్వాన్ .
యుయోధ్యస్మజ్జుహురాణమేనః . భూయిష్ఠంతే నమ ఉక్తిం విధేమేతి .. 33 ..

అగ్నిశ్చ జాతవేదాశ్చ . సహోజా అజిరాప్రభుః . వైశ్వానరో నర్యాపాశ్చ .
పంక్తిరాధాశ్చ సప్తమః విసర్పేవాఽష్టమోఽగ్నీనాం .
ఏతేఽష్టౌ వసవః క్షితా ఇతి . యథర్త్వేవాగ్నేరర్చిర్వర్ణవిశేషాః .
నీలార్చిశ్చ పీతకార్చిశ్చేతి . అథ వాయోరేకాదశపురుషస్యైకాదశస్త్రీకస్య .
ప్రభ్రాజమానా వ్యవదాతాః .. 34 ..

యాశ్చ వాసుకివైద్యుతాః . రజతాః పరుషాః శ్యామాః . కపిలా అతిలోహితాః .
ఊర్ధ్వా అవపతంతాశ్చ . వైద్యుత ఇత్యేకాదశ . నైనం వైద్యుతో హినస్తి .
య ఏవం వేద . స హోవాచ వ్యాసః పారాశర్యః .
విద్యుద్వధమేవాహం మృత్యుమైచ్ఛమితి . న త్వకామꣳహంతి .. 35 ..

య ఏవం వేద . అథ గంధర్వగణాః . స్వానభ్రాట్ .
అంఘారిర్బంభారిః . హస్తస్సుహస్తః . కృశానుర్విశ్వావసుః .
మూర్ధన్వాంథ్సూర్యవర్చాః . కృతిరిత్యేకాదశ గంధర్వగణాః .
దేవాశ్చ మహాదేవాః . రశ్మయశ్చ దేవా గరగిరః ..36 ..

నైనం గిరో హినస్తి . య ఏవం వేద .
గౌరీ మిమాయ సలిలాని తక్షతీ . ఏకపదీ ద్విపదీ సా చతుష్పదీ .
అష్టాపదీ నవపదీ బభూవుషీ . సస్రాక్షరా పరమే వ్యోమన్నితి .
వాచో విశేషణం . అథ నిగదవ్యాఖ్యాతాః .
తాననుక్రమిష్యామః . వరాహవస్స్వతపసః .. 37 ..

విద్యున్మహసో ధూపయః . శ్వాపయో గృహమేధాశ్చేత్యేతే .
యే చేమేఽశిమివిద్విషః . పర్జన్యాస్సప్త పృథివీమభివర్షంతి .
వృష్టిభిరితి . ఏతయైవ విభక్తివిపరీతాః . సప్తభిర్వా తైరుదీరితాః .
అమూన్లోకానభివర్షంతి . తేశామేషా భవతి . సమానమేతదుదకం .. 38 ..

ఉచ్చైత్యవచాహభిః . భూమిం పర్జన్యా జిన్వంతి . దివం జిన్వంత్యగ్నయ ఇతి .
యదక్షరం భూతకృతం . విశ్వే దేవా ఉపాసతే . మహర్షిమస్య గోప్తారం .
జమదగ్నిమకుర్వత . జమదగ్నిరాప్యాయతే .
ఛందోభిశ్చతురుత్తరైః . రాజ్ఞస్సోమస్య తృప్తాసః .. 39 ..

బ్రహ్మణా వీర్యావతా . శివా నః ప్రదిశో దిశః .
తచ్ఛం యోరావృణీమహే . గాతుం యజ్ఞాయ . గాతుం యజ్ఞపతయే .
దైవీస్స్వస్తిరస్తు నః . స్వస్తిర్మానుషేభ్యః . ఊర్ధ్వం జిగాతు భేషజం .
శన్నో అస్తు ద్విపదే . శం చతుష్పదే .
సోమపా ( 3 ) అసోమపా ( 3 ) ఇతి నిగదవ్యాఖ్యాతాః .. 40 ..

సహస్రవృదియం భూమిః . పరం వ్యోమ సహస్రవృత్ . అశ్వినా భుజ్యూనాసత్యా .
విశ్వస్య జగతస్పతీ . జాయా భూమిః పతిర్వ్యోమ . మిథునంతా అతుర్యథుః .
పుత్రో బృహస్పతీ రుద్రః . సరమా ఇతి స్త్రీపుమం .
శుక్ర,న్ వామన్యద్యజం వామన్యత్ . విషురూపే అహనీ ద్యౌరివ స్థః .. 41 ..

విశ్వా హి మాయా అవథః స్వధావంతౌ .
భద్రా వాం పూషణావిహరాతిరస్తు వాసాత్యౌ చిత్రౌ జగతో నిధానౌ .
ద్యావాభూమీ చరథః సꣳ సఖాయౌ . తావశ్వినా రాసభాశ్వా హవం మే .
శుభస్పతీ ఆగతꣳ సూర్యయా సహ . త్యుగ్రోహ భుజ్యుమశ్వినోదమేఘే .
రయిన్న కశ్చిన్మమృవాం ( 2 ) అవాహాః . తమూహథుర్నౌభిరాత్మన్వతీభిః .
అంతరిక్షప్రుడ్భిరపోదకాభిః .. 42
తిస్రః క్షపస్త్రిరహాతివ్రజద్భిః . నాసత్యా భుజ్యుమూహథుః పతంగైః .
సముద్రస్య ధన్వన్నార్ద్రస్య పారే . త్రిభీరథైశ్శతపద్భిః షడశ్వైః .
సవితారం వితన్వంతం . అనుబధ్నాతి శాంబరః . ఆపపూర్షంబరశ్చైవ .
సవితారేపసోఽభవత్ . త్యꣳ సుతృప్తం విదిత్వైవ . బహుసోమ గిరం వశీ .. 43 ..

అన్వేతి తుగ్రో వక్రియాంతం . ఆయసూయాంత్సోమతృప్సుషు . స సంగ్రామస్తమోద్యోఽత్యోతః .
వాచో గాః పిపాతి తత్ . స తద్గోభిస్స్తాఽత్యేత్యన్యే . రక్షసానన్వితాశ్చ యే .
అన్వేతి పరివృత్యాఽస్తః . ఏవమేతౌస్థో అశ్వినా .
తే ఏతే ద్యుఃపృథివ్యోః . అహరహర్గర్భందధాథే .. 44 ..

తయోరేతౌ వత్సావహోరాత్రే . పృథివ్యా అహః . దివో రాత్రిః .
తా అవిసృష్తౌ . దంపతీ ఏవ భవతః . తయోరేతౌ వత్సౌ .
అగ్నిశ్చాదిత్యశ్చ . రాత్రేర్వత్సః . శ్వేత ఆదిత్యః . అహోఽగ్నిః .. 45 ..

తామ్రో అరుణః . తా అవిసృష్టౌ . దంపతీ ఏవ భవతః .
తయోరేతౌ వత్సౌ . వృత్రశ్చ వైద్యుతశ్చ . అగ్నేర్వృత్రః . వైద్యుత ఆదిత్యస్య .
తా అవిసృష్టౌ . దంపతీ ఏవ భవతః . తయోరేతౌ వత్సౌ .. 46 ..

ఉష్మా చ నీహారశ్చ . వృత్రస్యోష్మా . వైద్యుతస్య నీహారః .
తౌ తావేవ ప్రతిపద్యేతే . సేయꣳరాత్రీ గర్భిణీ పుత్రేణ సంవసతి .
తస్యా వా ఏతదుల్బణం . యద్రాత్రౌ రశ్మయః .
యథా గోర్గర్భిణ్యా ఉల్బణం . ఏవమేతస్యా ఉల్బణం .
ప్రజయిష్ణుః ప్రజయా చ పశుభిశ్చ భవతి .
య ఏవం వేద . ఏతముద్యంతమపియంతం చేతి .
ఆదిత్యః పుణ్యస్య వత్సః . అథ పవిత్రాంగిరసః .. 47 ..

పవిత్రవంతః పరివాజమాసతే . పితైషాం ప్రత్నో అభిరక్షతి వ్రతం .
మహస్సముద్రం వరుణస్తిరోదధే . ధీరా ఇచ్ఛేకుర్ధరుణేష్వారభం  .
పవిత్రం తే వితతం బ్రహ్మణస్పతే . ప్రభుర్గాత్రాణి పర్యేషివిశ్వతః .
అతప్తతనూర్న తదామో అశ్నుతే . శృతాస ఇద్వహంతస్తత్సమాశత .
బ్రహ్మా దేవానాం . అసతస్సద్యే తతక్షుః .. 48 ..

ఋశయస్సప్తాత్రిశ్చ యత్ . సర్వేఽత్రయో అగస్త్యశ్చ .
నక్షత్రైశ్శంకృతోఽవసన్ . అథ సవితుః శ్యావాశ్వస్యాఽవర్తికామస్య .
అమీ య ఋక్షా నిహితాస ఉచ్చా . నక్తం దదృశ్రే కుహాచిద్దివేయుః .
అదబ్ధాని వరుణస్య వ్రతాని . విచాకశచ్చంద్రమా నక్షత్రమేతి .
తత్సవితుర్వరేణ్యం . భర్గో దేవస్య ధీమహి .. 49 ..

ధియో యో నః ప్రచోదయాత్ . తత్సవితుర్వృణీమహే .
వయందేవస్య భోజనం . శ్రేష్ఠꣳసర్వధాతమం .
తురం భగస్య ధీమహి . అపాగూహత సవితా తృభీన్ .
సర్వాదివో అంధసః . నక్తంతాన్యభవందృశే .
అస్థ్యస్థ్నా సంభవిష్యామః . నామ నామైవ నామ మే .. 50 ..

నపుꣳసకం పుమాꣳస్త్ర్యస్మి . స్థావరోఽస్మ్యథ జంగమః .
యజేఽయక్షి యష్టాహే చ . మయా భూతాన్యయక్షత .
పశవో మమ భూతాని . అనూబంధ్యోఽస్మ్యహం విభుః .
స్త్రియస్సతీః . తా ఉమే పుꣳస ఆహుః .
పశ్యదక్షణ్వాన్నవిచేతదంధః . కవిర్యః పుత్రస్య ఇమా చికేత .. 51 ..

యస్తా విజానాథ్సవితుః పితాసత్ . అంధో మణిమవిందత్ .
తమనంగులిరావయత్ . అగ్రీవః ప్రత్యముంచత్ .
తమజిహ్వా అసశ్చత . ఊర్ధ్వమూలమవాక్ఛాఖం .
వృక్షం యో వేద సంప్రతి . న స జాతు జనః శ్రద్దధ్యాత్ .
మృత్యుర్మా మారయాదితిః . హసితꣳరుదితంగీతం .. 52 ..

వీణాపణవలాసితం . మృతంజీవం చ యత్కించిత్
అంగాని స్నేవ విద్ధి తత్ . అతృష్యꣳస్తృష్యధ్యాయత్ .
అస్మాజ్జాతా మే మిథూ చరన్న్ . పుత్రో నిరృత్యా వైదేహః .
అచేతా యశ్చ చేతనః . స తం మణిమవిందత్ .
సోఽనంగులిరావయత్ . సోఽగ్రీవః ప్రత్యముంచత్ .. 53 ..

సోఽజిహ్వో అసశ్చత . నైతమృశిం విదిత్వా నగరం ప్రవిశేత్ .
యది ప్రవిశేత్ . మిథౌ చరిత్వా ప్రవిశేత్ .
తథ్సంభవస్యం వ్రతం . ఆతమగ్నే రథంతిష్ఠ .
ఏకాశ్వమేకయోజనం . ఏకచక్రమేకధురం .
వాతధ్రాజిగతిం విభో . న రిష్యతి న వ్యథతే .. 54 ..

నాస్యాక్షో యాతు సజ్జతి . యచ్ఛ్వేతాన్రోహితాꣳశ్చాగ్నేః .
రథే యుక్త్వాఽధితిష్ఠతి . ఏకయా చ దశభిశ్చ స్వభూతే .
ద్వాభ్యామిష్టయే విꣳశత్యా చ . తిసృభిశ్చ వహసే త్రిꣳశతా చ .
నియుద్భిర్వాయవిహితా విముంచ .. 55 ..

ఆతనుష్వ ప్రతనుష్వ . ఉద్ధమాఽఽధమ సంధమ .
ఆదిత్యే చంద్రవర్ణానాం . గర్భమాధేహి యః పుమాన్ .
ఇతస్సిక్తꣳసూర్యగతం . చంద్రమసే రసంకృధి .
వారాదంజనయాగ్రేఽగ్నిం . య ఏకో రుద్ర ఉచ్యతే .
అసంఖ్యాతాస్సహస్రాణి . స్మర్యతే న చ దృశ్యతే .. 56 ..

ఏవమేతన్నిబోధత . ఆమంద్రైరింద్ర హరిభిః .
యాహి మయూరరోమభిః . మా త్వా కేచిన్నియేమురిన్న పాశినః .
దధన్వేవ తా ఇహి . మా మంద్రైరింద్ర హరిభిః .
యామి మయూరరోమభిః . మా మా కేచిన్నియేమురిన్న పాశినః .
నిధన్వేవ తాం ( 2 ) ఇమి . అణుభిశ్చ మహద్భిశ్చ .. 57 ..

నిఘృష్వైరసమాయుతైః . కాలైర్హరిత్వమాపన్నైః .
ఇంద్రాయాహి సహస్రయుక్ . అగ్నిర్విభ్రాష్టివసనః .
వాయుశ్శ్వేతసిక్ద్రుకః . సంవథ్సరో విషూవర్ణైః .
నిత్యస్తేఽనుచరాస్తవ .  సుబ్రహ్మణ్యోꣳ సుబ్రహ్మణ్యోꣳ సుబ్రహ్మణ్యోం .
ఇంద్రాగచ్ఛ హరివ ఆగచ్ఛ మేధాతిథేః . మేష వృషణశ్వస్య మేనే .. 58 ..

గౌరావస్కందిన్నహల్యాయై జార . కౌశికబ్రహ్మణ గౌతమబ్రువాణ .
అరుణాశ్వ ఇహాగతాః . వసవః పృథివిక్షితః .
అష్టౌదిగ్వాససోఽగ్నయః . అగ్నిశ్చ జాతవేదాశ్చేత్యేతే .
తమ్రాశ్వాస్తామ్రరథాః . తామ్రవర్ణాస్తథాఽసితాః .
దండహస్తాః ఖ్యాదగ్దతః . ఇతో రుద్రాః పరాంగతాః .. 59 ..

ఉక్తꣳస్థానం ప్రమాణంచ పుర ఇత . బృహస్పతిశ్చ సవితా చ .
విశ్వరూపైరిహాగతాం . రథోనోదకవర్త్మనా .
అప్సుషా ఇతి తద్ద్వయోః . ఉక్తో వేషో వాసాꣳసి చ .
కాలావయవానామితః ప్రతీజ్యా . వాసాత్యా ఇత్యశ్వినోః .
కోఽన్తరిక్షే శ్బ్దంకరోతీతి . వసిష్టో రౌహిణో మీమాꣳసాంచక్రే .
తస్యైషా భవతి . వాశ్రేవ విద్యుదితి .
బ్రహ్మణ ఉదరణమసి . బ్రహ్ంఅణ ఉదీరణమసి .
బ్రహ్మణ ఆస్తరణమసి . బ్రహ్మణ ఉపస్తరణమసి .. 60 ..

[ అపక్రామత గర్భిణ్యః ]
అష్టయోనీమష్టపుత్రాం . అష్టపత్నీమిమాం మహీం .
అహం వేద న మే మృత్యుః . నచామృత్యురఘాహరత్ .
అష్టయోన్యష్టపుత్రం . అష్టపదిదమంతరిక్షం .
అహం వేద న మే మృత్యుః . నచామృత్యురఘాహరత్ .
అష్టయోనీమష్టపుత్రాం . అష్టపత్నీమమూందివం .. 61 ..

అహం వేద న మే మృత్యుః . నచామృత్యురఘాహరత్ .
సుత్రామాణాం మహీమూషు . అదితిర్ద్యౌర్దితిరంతరిక్షం .
అదితిర్మాతా స పితా స పుత్రః . విశ్వే దేవా అదితిః పంచజనాః .
అదితిర్జాతమదితిజనిత్వం . అష్టౌ పుత్రాసో అదితేః .
యే జాతాస్తన్వః పరి . దేవం ( 2 ) ఉపప్రైత్సప్తభిః .. 62 ..

పరా మార్తాండమాస్యత్ . సప్తభిః పుత్రైరదితిః .
ఉపప్రైత్పూర్వ్యం యుగం . ప్రజాయై మృత్యవే తత్ .
పరా మార్తాండమాభరదితి . తాననుక్రమిష్యామః .
మిత్రశ్చ వరుణశ్చ . ధాతా చార్యమా చ .
అꣳశశ్చ భగశ్చ . ఇంద్రశ్చ వివస్వాꣳశ్చేత్యేతే .
హిరణ్య గర్భో హꣳసశ్శుచిషత్ .
బ్రహ్మజజ్ఞానం తదిత్పదమితి గర్భ ప్రాజాపత్యః .
అథ పురుషః సప్త పురుషః .. 63 ..

[ యథాస్థానం గర్భిణ్యః ]
యోఽసౌ తపన్నుదేతి . స సర్వేషాం భూతానాం ప్రాణానాదాయోదేతి .
మా మే ప్రజయా మా పశూనాం . మా మమ ప్రాణానాదాయోదగాః .
అసౌ యోఽస్తమేతి . స సర్వేషాం భూతానాం ప్రాణానాదాయాఽస్తమేతి .
మా మే ప్రజయా మా పశూనాం . మా మమ ప్రాణానాదాయాఽస్తంగాః .
అసౌ య ఆపూర్యతి . స సర్వేషాం భూతానాం ప్రాణైరాపూర్యతి .. 64 ..

మా మే ప్రజయా మా పశూనాం . మా మమ ప్రాణైరాపూరిష్ఠాః .
అసౌ యోఽపక్షీయతి . స సర్వేషాం భూతానాం ప్రాణైరపక్షీయతి .
మా మే ప్రజయా మా పశూనాం . మా మమ ప్రాణైరపక్షేష్ఠాః .
అమూని నక్షత్రాణి . సర్వేషాం భూతానాం ప్రాణైరపప్రసర్పంతి చోత్సర్పంతి చ .
మా మే ప్రజయా మా పశూనాం . మా మమ ప్రాణైరపప్రసృపత మోత్సృపత .. 65 ..

ఇమే మాసాశ్చార్ధమాసాశ్చ . సర్వేషాం భూతానాం ప్రాణైరపప్రసర్పంతి చోత్సర్పంతి చ .
మా మే ప్రజయా మా పశూనాం . మా మమ ప్రాణైరపప్రసృపత మోత్సృపత .
ఇమ ఋతవః . సర్వేషాం భూతానాం ప్రాణైరపప్రసర్పంతి చోత్సర్పంతి చ .
మా మే ప్రజయా మా పశూనాం . మా మమ ప్రాణైరపప్రసృపత మోత్సృపత .
అయꣳ సంవత్సరః . సర్వేషాం భూతానాం ప్రాణైరపప్రసర్పతి చోత్సర్పతి చ .. 66 ..

మా మే ప్రజయా మా పశూనాం . మా మమ ప్రాణైరపప్రసృప మోత్సృప .
ఇదమహః . సర్వేషాం భూతానాం ప్రాణైరపప్రసర్పతి చోత్సర్పతి చ  .
మా మే ప్రజయా మా పశూనాం . మా మమ ప్రాణైరపప్రసృప మోత్సృప .
ఇయꣳరాత్రిః . సర్వేషాం భూతానాం ప్రాణైరపప్రసర్పతి చోత్సర్పతి చ .
మా మే ప్రజయా మా పశూనాం . మా మమ ప్రాణైరపప్రసృప మోత్సృప .
ఓం భూర్భువస్స్వః . ఏతద్వో మిథునం మా నో మిథునꣳరీఢ్వం .. 67 ..

అథాదిత్యస్యాష్టపురుషస్య .
వసూనామాదిత్యానꣳస్థానే స్వతేజసా భాని .
రుద్రాణామాదిత్యానꣳస్థానే స్వతేజసా భాని .
ఆదిత్యానామాదిత్యానꣳస్థానే స్వతేజసా భాని .
సతాꣳసత్యానాం . ఆదిత్యానꣳస్థానే స్వతేజసా భాని .
అభిధూన్వతామభిఘ్నతాం . వాతవతాం మరుతాం .
ఆదిత్యానꣳస్థానే స్వతేజసా భాని .
ఋభూణామాదిత్యానꣳస్థానే స్వతేజసా భాని .
విశ్వేషాందేవానాం . ఆదిత్యానꣳస్థానే స్వతేజసా భాని .
సంవత్సరస్య సవితుః . ఆదిత్యస్య స్వతేజసా భాని .
ఓం భూర్భువస్స్వః . రశ్మయో వో మిథునం మా నో మిథునꣳరీఢ్వం .. 68 ..

ఆరోగస్య స్థానే స్వతేజసా భాని . భ్రాజస్య  స్థానే స్వతేజసా భాని .
పటరస్య స్థానే స్వతేజసా భాని . పతంగస్య స్థానే స్వతేజసా భాని .
స్వర్ణరస్య స్థానే స్వతేజసా భాని . జ్యోతిషీమతస్య స్థానే స్వతేజసా భాని .
విభాసస్య స్థానే స్వతేజసా భాని . కశ్యపస్య స్థానే స్వతేజసా భాని .
ఓం భూర్భువస్స్వః . ఆపో వో మిథునం మా నో మిథునꣳరీఢ్వం .. 69 ..

అథ వయోరేకాదశపురుషస్యైకాదశస్త్రీకస్య .
ప్రభ్రాజమానానాꣳ రుద్రాణాꣳస్థానే స్వతేజసా భాని .
వ్యవదాతానాꣳ రుద్రాణాꣳస్థానే స్వతేజసా భాని .
వాసుకివైద్యుతానాꣳ రుద్రాణాꣳస్థానే స్వతేజసా భాని .
రజతానాꣳ రుద్రాణాꣳస్థానే స్వతేజసా భాని .
పరుషాణాꣳ రుద్రాణాꣳస్థానే స్వతేజసా భాని .
శ్యామానాꣳ రుద్రాణాꣳస్థానే స్వతేజసా భాని .
కపిలానాꣳ రుద్రాణాꣳస్థానే స్వతేజసా భాని .
అతిలోహితానాꣳ రుద్రాణాꣳస్థానే స్వతేజసా భాని .
ఊర్ధ్వానాꣳ రుద్రాణాꣳస్థానే స్వతేజసా భాని .. 70 ..

అవపతంతానాꣳ రుద్రాణాꣳస్థానే స్వతేజసా భాని .
వైద్యుతానాꣳ రుద్రాణాꣳస్థానే స్వతేజసా భాని .
ప్రభ్రాజమానీనాꣳ రుద్రాణీనాꣳస్థానే స్వతేజసా భాని .
వ్యవదాతీనాꣳ రుద్రాణీనాꣳస్థానే స్వతేజసా భాని .
వాసుకివైద్యుతీనాꣳ రుద్రాణీనాꣳస్థానే స్వతేజసా భాని .
రజతానాꣳ రుద్రాణీనాꣳస్థానే స్వతేజసా భాని .
పరుషాణాꣳ రుద్రాణీనాꣳస్థానే స్వతేజసా భాని .
శ్యామానాꣳ రుద్రాణీనాꣳస్థానే స్వతేజసా భాని .
కపిలానాꣳ రుద్రాణీనాꣳస్థానే స్వతేజసా భాని .
అతిలోహితీనాꣳ రుద్రాణీనాꣳస్థానే స్వతేజసా భాని .
ఊర్ధ్వానాꣳ రుద్రాణీనాꣳస్థానే స్వతేజసా భాని .
అవపతంతీనాꣳ రుద్రాణీనాꣳస్థానే స్వతేజసా భాని .
వైద్యుతీనాꣳ రుద్రాణీనాꣳస్థానే స్వతేజసా భాని .
ఓం భూర్భువస్స్వః . రూపాణి వో మిథునం మా నో మిథునꣳరీఢ్వం .. 71 ..

అథాగ్నేరష్టపురుషస్య .
అగ్నేః పూర్వదిశ్యస్య స్థానే స్వతేజసా భాని .
జాతవేదస ఉపదిశ్యస్య స్థానే స్వతేజసా భాని .
సహోజసో దక్షిణదిశ్యస్య స్థానే స్వతేజసా భాని .
అజిరాప్రభవ ఉపదిశ్యస్య స్థానే స్వతేజసా భాని .
వైశ్వానరస్యాఽపరదిశ్యస్య స్థానే స్వతేజసా భాని .
నర్యాపస ఉపదిశ్యస్య స్థానే స్వతేజసా భాని .
పంక్తిరాధసౌదగ్దిశ్యస్య స్థానే స్వతేజసా భాని .
విసర్పిణ ఉపదిశ్యస్య స్థానే స్వతేజసా భాని .
ఓం భూర్భువస్స్వః . రూపాణి వో మిథునం మా నో మిథునꣳరీఢ్వం .. 72 ..

దక్షిణపూర్వస్యాందిశి విసర్పీ నరకః . తస్మాన్నః పరిపాహి .
దక్షిణాపరస్యాం దిశ్యవిసర్పీ నరకః . తస్మాన్నః పరిపాహి .
ఉత్తరపూర్వస్యాందిశి విషాదీ నరకః . తస్మాన్నః పరిపాహి .
ఉత్తరపరస్యాందిశ్యవిషాదీ నరకః . తస్మాన్నః పరిపాహి .
ఆ యస్మింత్సప్త వాసవా ఇంద్రియాణి శతక్రతవిత్యేతే .. 73 ..

ఇంద్రఘోషా వో వసుభిః పురస్తాదుపదధతాం .
మనోజవసో వః పితృభిర్దక్షిణత ఉపదధతాం .
ప్రచేతా వో రుద్రైః పశ్చాదుపదధతాం .
విశ్వకర్మా వ ఆదిత్యరుత్తరత ఉపదధతాం .
త్వష్టా వో రూపైరుపరిష్టాదుపదధతాం .
సంజ్ఞానం వః పశ్చాదితి . ఆదిత్యస్సర్వోఽగ్నిః పృథివ్యాం .
వాయురంతరిక్షే . సూర్యో దివి . చంద్రమా దిక్షు .
నక్షత్రాణి స్వలోకే . ఏవా హ్యేవ . ఏవా హ్యగ్నే .
ఏవా హి వాయో . ఏవా హీంద్ర . ఏవా హి పూషన్ . ఏవా హి దేవాః .. 74 ..

ఆపమాపామపస్సర్వాః . అస్మాదస్మాదితోఽముతః
అగ్నిర్వాయుశ్చ సూర్యశ్చ . సహ సంచస్కరర్ద్ధియా .
వాయ్వశ్వా రశ్మిపతయః . మరీచ్యాత్మనో అద్రుహః .
దేవీర్భువనసూవరీః . పుత్రవత్వాయ మే సుత .
మహానామ్నీర్మహామానాః . మహసో మహసస్స్వః ..75 ..

దేవీః పర్జన్యసూవరీః . పుత్రవత్వాయ మే సుత .
అపాఽశ్న్యుష్ణిమపా రక్షః . అపాఽఽశ్న్యుష్ణిమపారఘం .
అపాఘ్రామపచాఽవర్తిం . అపదేవీరితో హిత .
వజ్రందేవీరజీతాꣳశ్చ . భువనందేవసూవరీః .
ఆదిత్యానదితిందేవీం . యోనినోర్ధ్వముదీషత .. 76 ..

భద్రం కర్ణేభిః శృణుయామ దేవాః . భద్రం పశ్యేమాక్షభిర్యజత్రాః .
స్థిరైరంగైస్తుష్టువాꣳసస్తనూభిః . వ్యశేమ దేవహితం యదాయుః .
స్వస్తి న ఇంద్రో వృద్ధశ్రవాః . స్వస్తి నః పూషా విశ్వవేదాః .
స్వస్తి నస్తార్క్ష్యో అరిష్టనేమిః . స్వస్తి నో బృహస్పతిర్దధాతు .
కేతవో అరుణాసశ్చ . ఋషయో వాతరశనాః .
ప్రతిష్ఠాꣳశతధా హి . సమాహితాసో సహస్రధాయసం .
శివా నశ్శంతమా భవంతు . దివ్యా ఆప ఓషధయః .
సుమృడీకా సరస్వతి . మా తే వ్యోమ సందృశి .. 77 ..

యోఽపాం పుష్పం వేద . పుష్పవాన్ ప్రజావాన్ పశుమాన్ భవతి  .
చంద్రమా వా అపాం పుష్పం . పుష్పవాన్ ప్రజావాన్ పశుమాన్ భవతి  .
య ఏవం వేద . యోఽపామాయతనం వేద .
ఆయతనవాన్ భవతి . అగ్నిర్వా అపామాయతనం .
ఆయతనవాన్ భవతి . యోఽగ్నేరాయతనం వేద .. 78 ..

ఆయతనవాన్ భవతి . ఆపో వా అగ్నేరాయతనం  .
ఆయతనవాన్ భవతి . య ఏవం వేద .
యోఽపామాయతనం వేద . ఆయతనవాన్ భవతి .
వాయుర్వా అపామాయతనం . ఆయతనవాన్ భవతి .
యో వాయోరాయతనం వేద . ఆయతనవాన్ భవతి .. 79 ..

ఆపో వై వాయోరాయతనం .  ఆయతనవాన్ భవతి  .
య ఏవం వేద . యోఽపామాయతనం వేద  .
ఆయతనవాన్ భవతి . అసౌ వై తపన్నపామాయతనం .
ఆయతనవాన్ భవతి . యోఽముష్య తపత ఆయతనం వేద .
ఆయతనవాన్ భవతి . ఆపో వా అముష్య తపత ఆయతనం .. 80 ..

ఆయతనవాన్ భవతి . య ఏవం వేద .
యోఽపామాయతనం వేద . ఆయతనవాన్ భవతి .
చంద్రమా వా అపామాయతనం . ఆయతనవాన్ భవతి  .
యశ్చంద్రమస ఆయతనం వేద .  ఆయతనవాన్ భవతి  .
ఆపో వై చంద్రమస ఆయతనం . ఆయతనవాన్ భవతి .. 81 ..

య ఏవం వేద . యోఽపామాయతనం వేద .
ఆయతనవాన్ భవతి . నక్షత్రాణి వా అపామాయతనం .
ఆయతనవాన్ భవతి . యో నక్షత్రాణామాయతనం వేద .
ఆయతనవాన్ భవతి . ఆపో వై నక్షత్రాణామాయతనం .
ఆయతనవాన్ భవతి . య ఏవం వేద .. 82 ..

యోఽపామాయతనం వేద . ఆయతనవాన్ భవతి
పర్జన్యో వా అపామాయతనం . ఆయతనవాన్ భవతి  .
యః పర్జన్యస్యాయతనం వేద .  ఆయతనవాన్ భవతి  .
ఆపో వై పర్జన్యస్యాఽఽయతనం . ఆయతనవాన్ భవతి  .
య ఏవం వేద . యోఽపామాయతనం వేద .. 83 ..

ఆయతనవాన్ భవతి . సంవత్సరో వా అపామాయతనం .
ఆయతనవాన్ భవతి . యస్సంవత్సరస్యాయతనం వేద .
ఆయతనవాన్ భవతి . ఆపో వై సంవత్సరస్యాయతనం .
ఆయతనవాన్ భవతి . య ఏవం వేద .
యోఽప్సు నావం ప్రతిష్ఠితాం వేద . ప్రత్యేవ తిష్ఠతి .. 84 ..

ఇమే వై లోకా అప్సు ప్రతిష్ఠితాః . తదేషాఽభ్యనూక్తా .
అపాꣳరసముదయꣳసన్న్ . సూర్యే శుక్రꣳసమాభృతం .
అపాꣳరసస్య యో రసః . తం వో గృహ్ణామ్యుత్తమమితి .
ఇమే వై లోకా అపాꣳరసః . తేఽముష్మిన్నాదిత్యే సమాభృతాః .
జానుదఘ్నీముత్తరవేదీంఖాత్వా . అపాం పూరయిత్వా గుల్ఫదఘ్నం .. 85 ..

పుష్కరపర్ణైః పుష్కరదండైః పుష్కరైశ్చ సꣳస్తీర్య . తస్మిన్విహాయసే .
అగ్నిం ప్రణీయోపసమాధాయ . బ్రహ్మవాదినో వదంతి .
కస్మాత్ప్రణీతేఽయమగ్నిశ్చీయతే . సాప్రణీతేఽయమప్సు హ్యయంచీయతే .
అసౌ భువనేప్యనాహితాగ్నిరేతాః . తమభిత ఏతా అబీష్టకా ఉపదధాతి .
అగ్నిహోత్రే దర్శపూర్ణమాసయోః . పశుబంధే చాతుర్మాస్యేషు .. 86 ..

అథో ఆహుః . సర్వేషు యజ్ఞక్రతుష్వితి .
ఏతద్ధ స్మ వా ఆహుశ్శండిలాః . కమగ్నించినుతే .
సత్రియమగ్నించిన్వానః . సంవత్సరం ప్రత్యక్షేణ .
కమగ్నించినుతే . సావిత్రమగ్నించిన్వానః .
అముమాదిత్యం ప్రత్యక్షేణ . కమగ్నించినుతే .. 87 ..

నాచికేతమగ్నించిన్వానః .
ప్రాణాన్ప్రత్యక్షేణ . కమగ్నించినుతే . చాతుహోత్రియమగ్నించిన్వానః .
బ్రహ్మ ప్రత్యక్షేణ . కమగ్నించినుతే . వైశ్వసృజమగ్నించిన్వానః .
శరీరం ప్రత్యక్షేణ . కమగ్నించినుతే . ఉపానువాక్యమాశుమగ్నించిన్వానః .. 88 ..

ఇమాన్ లోకాన్ప్రత్యక్షేణ . కమగ్నించినుతే . ఇమమారుణకేతుకమగ్నించిన్వానః .
య ఏవాసౌ . ఇతశ్చాఽముతశ్చాఽవ్యతీపతీ . తమితి .
యోఽగ్నేర్మిథూయా వేద . మిథునవాన్భవతి .
ఆపో వా అగ్నేర్మిథూయాః . మిథునవాన్భవతి . య ఏవం వేద .. 89 ..

ఆపో వా ఇదమాసంత్సలిలమేవ . స ప్రజాపతిరేకః పుష్కరపర్ణే సమభవత్ .
తస్యాంతర్మనసి కామస్సమవర్తత . ఇదꣳసృజేయమితి .
తస్మాద్యత్పురుషో మసభిగచ్ఛతి . తద్వాచా వదతి .
తత్కర్మణా కరోతి . తదేషాఽభ్యనూక్తా .
కామస్తదగ్రే సమవర్తతాధి . మనసో రేతః ప్రథమం యదాసీత్ .. 90 ..

సతో బంధుమసతి నిరవిందన్న్ . హృది ప్రతీష్యా కవయో మనీషేతి .
ఉపైనంతదుపనమతి . యత్కామో భవతి . య ఏవం వేద .
స తపోఽతప్యత . స తపస్తప్త్వా . శరీరమధూనుత . తస్య యన్మాꣳసమాసీత్ .
తతోఽరుణాః కేతవో వాతరశనా ఋషయ ఉదతిష్ఠన్న్ .. 91 ..

యే నఖాః . తే వైఖానసాః . యే వాలాః . తే వాలఖిల్యాః .
యో రసః . సోఽపాం . అంతరతః కూర్మం భూతꣳసర్పంతం .
తమబ్రవీత్ . మమ వైత్వఙ్మాꣳసా . సమభూత్ .. 92 ..

నేత్యబ్రవీత్.పూర్వమేవాహమిహాసనితి .
తత్పురుషస్య పురుషత్వం . స సహస్రశీర్షా పురుషః .
సహస్స్రాక్షస్సహస్రపాత్ . భూత్వోదతిష్ఠత్ .
తమబ్రవీత్ . త్వం వై పూర్వꣳసమభూః .
త్వమిదం పూర్వః కురుష్వేతి . స ఇత ఆదాయాపః . .. 93 ..

అంజలినా పురస్తాదుపాదధాత్ . ఏవాహ్యేవేతి .
తత ఆదిత్య ఉదతిష్ఠత్ . సా ప్రాచీ దిక్ .
అథాఽరుణః . కేతుర్దక్షిణత ఉపాదధాత్ .
ఏవాహ్యగ్న ఇతి . తతో వా అగ్నిరుదతిష్ఠత్ .
సా దక్షిణా దిక్ . అథారుణః కేతుః పశ్చాదుపదధాత్ .
ఏవాహి వాయో ఇతి .. 94 ..

తతో వాయురుదతిష్ఠత్ . సా ప్రతీచీ దిక్ .
అథారుణః కేతురుత్తరత ఉపాదధాత్ . ఏవాహీంద్రేతి .
తతో వా ఇంద్ర ఉదతిష్ఠత్ . సోదీచీ దిక్ .
అథారుణః కేతుర్మధ్య ఉపాదధాత్ .  ఏవాహి పూషన్నితి .
తతో వై పూషోదతిష్ఠత్ . సేయందిక్ .. 95 ..

అథారుణః కేతురుపరిష్టాదుపాదధాత్ . ఏవాహి దేవా హతి .
తతో దేవమనుష్యాః పితరః . గంధర్వాప్సరసశ్చోదతిష్ఠన్న్ .
సోర్ధ్వా దిక్ . యా విప్రుషో విపరాపతన్న్ .
తాభ్యోఽసురా రక్షాꣳసి పిశాచాశ్చోదతిష్ఠన్న్ . తస్మాత్తే పరాభవన్న్ .
విప్రుడ్భ్యో హి తే సమభవన్న్ . తదేషాభ్యనూక్తా .. 96 ..

ఆపో హ యద్బృహతీర్గర్మమాయన్న్ . దక్షందధానా జనయంతీస్స్వయంభుం .
తత ఇమేధ్యసృజ్యంత సర్గాః . అద్భ్యో వా ఇదꣳ సమభూత్ .
తస్మాదిదꣳసర్వం బ్రహ్మ స్వయంభ్వితి .
తస్మాదిదꣳసర్వꣳ శిథిలమివాఽధ్రువమివాభవత్ .
ప్రజాపతిర్వావ తత్ . ఆత్మనాత్మానం విధాయ .
తదేవానుప్రావిశత్ .  తదేషాభ్యనూక్తా .. 97 ..

విధాయ లోకాన్ విధాయ భూతాని . విధాయ సర్వాః ప్రదిశో దిశశ్చ .
ప్రజాపతిః ప్రథమజా ఋతస్య . ఆత్మనాత్మానమభి సంవివేశేతి .
సర్వమేవేదమాప్త్వా . సర్వమవరుద్ధ్య .
తదేవానుప్రవిశతి . య ఏవం వేద .. 98 ..

చతుష్టయ్య ఆపో గృహ్ణాతి . చత్వారి వా అపాꣳరూపాణి .
మేధో విద్యుత్ . స్తనయిత్నుర్వృష్టిః . తాన్యేవావరుంధే .
ఆతపతి వర్ష్యా గృహ్ణాతి . తాః పురస్తాదుపదధాతి .
ఏతా వై బ్రహ్మవర్చస్యా ఆపః . ముఖత ఏవ బ్రహ్మవర్చసమవరుంధే .
తస్మాన్ముఖతో బ్రహ్మవర్చసితరః .. 99 ..

కూప్యా గృహ్ణాతి . తా దక్షిణత ఉపదధాతి .
ఏతా వై తేజస్వినీరాపః . తేజ ఏఽవాస్య దక్షిణతో దధాతి .
తస్మాద్దక్షిణోఽర్ధస్తేజస్వితరః . స్థావరా గృహ్ణాతి .
తాః పశ్చాదుపదధాతి . ప్రతిష్ఠితా వై స్థావరాః .
పశ్చాదేవ ప్రతితిష్ఠతి . వహంతీర్గృహ్ణాతి ..100 ..

తా ఉత్తరత ఉపదధాతి .
ఓజసా వా ఏతా వహంతీరివోద్గతీరివ ఆకూజతీరివ ధావంతీః .
ఓజ ఏవాస్యోత్తరతో దధాతి . తస్మాదుత్తరోఽర్ధ ఓజస్వితరః .
సంభార్యా గృహ్ణాతి . తా మధ్య ఉపదధాతి .
ఇయం వై సంభార్యాః . అస్యామేవ ప్రతితిష్ఠతి .
పల్వల్యా గృహ్ణాతి . తా ఉపరిష్టాదుపాదధాతి .. 101 ..

అసౌ వై పల్వయాః . అముష్యామేవ ప్రతితిష్ఠతి .
దిక్షూపదధాతి . దిక్షు వా ఆపః .
అన్నం వా ఆపః . అద్భ్యో చా అన్నంజాయతే .
యదేవద్భ్యోఽన్నంజాయతే . తదవరుంధే .
తం వా ఏతమరుణాః కేతవో వాతరశనాఋషయోఽచిన్వన్న్ .
తస్మాదారుణకేతుకః .. 102 ..

తదేషాభ్యనూక్తా . కేతవో అరుణాసశ్చ .
ఋషయో వాతరశనాః . ప్రతిష్ఠాꣳ శతధాహి .
సమాహితాసో సహస్రధాయసమితి . శతశశ్చైవ సహస్రశశ్చ ప్రతితిష్ఠతి .
య ఏతమగ్నించినుతే య ఉచైనమేవం వేద .. 103 ..

జానుదఘ్నీముత్తరవేదీంఖాత్వా . అపాం పూరయతి .
ఆపꣳ సర్వత్వాయ . పుష్కరపర్ణꣳరుక్మం  పురుషమిత్యుపదధాతి .
తపో వై పుష్కరపర్ణం . సత్యꣳరుక్మః . అమృతం పురుషః .
ఏతావద్వా వాస్తి . యావదేతత్ . యావదేవాస్తి .. 104 ..

తదవరుంధే . కూర్మముపదధాతి .
అపామేవ మేధమవరుంధే . అథో స్వర్గస్య లోకస్య సమష్ట్యై .
ఆపమాపామపస్సర్వాః . అస్మాదస్మాదితోఽముతః .
అగ్నిర్వాయుశ్చ సూర్యశ్చ . సహసంచస్కరర్ద్ధియా ఇతి .
వాయ్వశ్వా రశ్మిపతయః . లోకం పృణచ్ఛిద్రం పృణ .. 105 ..

యాస్తిస్రః పరమజాః . ఇంద్రఘోషా వో వసుభిరేవాహ్యేవేతి .
పంచచితయ ఉపదధాతి . పాంక్తోఽగ్నిః .
యావనేవాగ్నిః . తంచినుతే .
లోకంపృణయా ద్వితీయాముపదధాతి . పంచ పదా వై విరాట్ .
తస్యా వా ఇయం పాదః . అత్నరిక్షం పాదః . ద్యౌః పాదః .
దిశః పాదః . పరోరజాః పాదః . విరాజ్యేవ ప్రతితిష్ఠతి .
య ఏతమగ్నించినుతే . య ఉచైనమేవం వేద .. 106 ..

అగ్నిం ప్రణీయోపసమాధాయ . తమభిత ఏతా అబీష్టకా ఉపదధాతి .
అగ్నిహోత్రే దర్శపూర్ణమాసయోః . పశుబంధే చాతుర్మాస్యేషు .
అథో ఆహుః . సర్వేషు యజ్ఞక్రతుష్వితి .
అథ హస్మాహారుణస్స్వాయంభువః . సావిత్రః సర్వోఽగ్నిరిత్యననుషంగం మన్యామహే .
నానా వా ఏతేషాం వీర్యాణి . కమగ్నించినుతే .. 107 ..

సత్రియమగ్నించివానః . కమగ్నించినుతే .
సావిత్రమగ్నించివానః . కమగ్నించినుతే .
నాచికేతమగ్నించివానః . కమగ్నించినుతే .
చాతుర్హోత్రియమగ్నించివానః . కమగ్నించినుతే .
వైశ్వసృజమగ్నించివానః . కమగ్నించినుతే .. 108
ఉపానువాక్యమాశుమగ్నించివానః . కమగ్నించినుతే .
ఇమమారుణకేతుకమగ్నించివాన ఇతి . వృషా వా అగ్నిః .
వృషాణో సꣳస్ఫాలయేత్ . హన్యేతాస్య యజ్ఞః .
తస్మాన్నానుషజ్యః . సోత్తరవేదిషు క్రతుషు చిన్వీత .
ఉత్తరవేద్యాꣳహ్యగ్నిశ్చీయతే . ప్రజాకామశ్చిన్వీత .. 109 ..

ప్రాజాపత్యో వా ఏషోఽగ్నిః . ప్రాజాపత్యాః ప్రజాః .
ప్రజావాన్ భవతి . య ఏవం వేద .
పశుకామశ్చిన్వీత . సంజ్ఞానం వా ఏతత్ పశూనాం .
యదాపః ప్శూనామేవ సంజ్ఞానేఽగ్నించినుతే .
ప్శుమాన్ భవతి .  య ఏవం వేద .. 110 ..

వృష్టికామశ్చిన్వీత . ఆపో వై వృష్టిః .
పర్జన్యో వర్షుకో భవతి . య ఏవం వేద .
ఆమయావీ చిన్వీత . ఆపో వై భేషజం .
భేషజమేవాస్మై కరోతి . సర్వమాయురేతి .
అభిచరꣳశ్చిన్వీత . వజ్రో వై ఆపః .. 111 ..

వజ్రమేవ భ్రాతృవ్యేభ్యః ప్రహరతి.స్తృణుత ఏనం .
తేజస్కామో యశస్కామః . బ్రహ్మవర్చసకామస్స్వర్గకామశ్చిన్వీత .
ఏతావద్వా వాస్తి . యావదేతత్ .
యావదేవాస్తి . తదవరుంధే .
తస్యైతద్ వ్రతం . వర్షతిన ధావేత్ .. 112 ..

అమృతం వా ఆపః . అమృతస్యానంతరిత్యై .
నాప్సు మూత్రపురీషంకుర్యాత్ . న నిష్ఠీవేత్ .
న వివసనస్స్నాయాత్ . గుహ్యో వా ఏషోఽగ్నిః .
ఏతస్యాగ్నేరనతిదాహాయ . న పుష్కరపర్ణాని హిరణ్యంవాఽధితిష్ఠేత్ .
ఏతస్యాగ్నేరనభ్యారోహాయ . న కూర్మస్యాశ్నీయాత్ .
నోదకస్యాఘాతుకాన్యేనమోదకాని భవంతి . అఘాతుకా ఆపః .
య ఏతమగ్నించినుతే . య ఉచైనమేవం వేద .. 113 ..

ఇమానుకం భువనా సీషధేమ . ఇంద్రశ్చ విశ్వే చ దేవాః .
యజ్ఞశ్చ నస్తన్వంచ ప్రజాంచ . ఆదిత్యైరింద్రస్స్సహ సీషధాతు .
ఆదిత్యైరింద్రస్సగణో మరుద్భిః . అస్మాకం భూత్వవితా తనూనాం .
ఆప్లవస్వ ప్రప్లవస్వ . ఆండీభవజ మా ముహుః .
సుఖాదీందుఃఖనిధనాం . ప్రతిముంచస్వ స్వాం పురం .. 114 ..

మరీచయస్స్వాయంభువాః . యే శరీరాణ్యకల్పయన్న్ .
తే తే దేహంకల్పయంతు . మా చ తే ఖ్యాస్మ తీరిషత్ .
ఉత్తిష్ఠత మా స్వప్త . అగ్నిమిచ్ఛధ్వం భారతాః .
రాజ్ఞస్సోమస్య తృప్తాసః . సూర్యేణ సయుజోషసః .
యువా సువాసాః . అష్టాచక్రా నవద్వారా .. 115 ..

దేవానాం పూరయోధ్యా . తస్యాꣳహిరణ్మయః కోశః .
స్వర్గో లోకో జ్యోతిషాఽఽచృతః . యో వై తాం బ్రహ్మణో వేద .
అమృతేనాఽఽవృతాం పురీం . తస్మై బ్రహ్మ చ బ్రహ్మా చ .
ఆయుః కీర్తిం ప్రజాందదుః . విభ్రాజమానాꣳహరిణీం .
యశసా సంపరీవృతాం . పురꣳహిరణ్మయీం బ్రహ్మా .. 116 ..

వివేశాఽపరాజితా . పరాంగేత్యజ్యామయీ .
పరాంగేత్యనాశకీ . ఇహచాముత్రచాన్వేతి .
విద్వాందేవాసురానుభయాన్ . యత్కుమారీ మంద్రయతే .
యద్యోషద్యత్పతివ్రతా . అరిష్టం యత్కించ క్రియతే .
అగ్నిస్తదనువేధతి . అశృతాసశ్శృతాసశ్చ .. 117 ..

యజ్వానో యేఽప్యయజ్వనః . స్వర్యంతో నాపేక్షంతే .
ఇంద్రమగ్నిశ్చ యే విదుః . సికతా ఇవ సంయంతి .
రశ్మిభిస్సముదీరితాః . అస్మాల్లోకాదముష్మాచ్చ .
ఋషిభిరదాత్పృశ్నిభి .
అపేత వీత వి చ సర్పతాతః యేఽత్రస్థ పురాణా యే చ నూతనాః .
అహోభిరద్భిరక్తుభివ్యక్తం .. 118 ..

యమో దదాత్వవసానమస్మై . నృ ముణంతు నృపాత్వర్యః .
అకృష్టా యే చ కృష్టజాః . కుమారీషు కనీనీషు .
జారిణీషు చ యే హితాః . రేతఃపీతా ఆండపీతాః .
అంగారేషు చ యే హుతాః . ఉభయాన్ పుత్రపౌత్రకాన్ .
యువేఽహం యమరాజగాన్ . శతమిన్ను శరదః .. 119 ..

అదో యద్బ్రహ్మ విలబం . పితృణాంచ యమస్య చ .
వరుణస్యాశ్వినోరగ్నేః . మరుతాంచ విహాయసాం .
కామప్రయవణం మే అస్తు . స హ్యేవాస్మి సనాతనః .
ఇతి నాకో బ్రహ్మిశ్రవో రాయో ధనం . పుత్రానాపో దేవీరిహాఽఽహిత .. 120 ..

విశీర్ష్ణీంగృధ్రశీర్ష్ణీంచ . అపేతోనిరృతిꣳహథః .
పరిబాధꣳశ్వేతకుక్షం . నిజంఘꣳశబలోదరం .
స తాన్ వాచ్యాయయా సహ . అగ్నే నాశయ సందృశః .
ఈర్ష్యాసూయే బుభుక్షాం . మన్యుం కృత్యాం చ దీధిరే .
రథేన కిꣳశుకావతా . అగ్నే నాశయ సందృశః .. 121 ..

పర్జన్యాయ ప్రగాయత . దివస్పుత్రాయ మీఢుషే .
స నో యవసమిచ్ఛతు.ఇదం వచః పర్జన్యాయ స్వరాజే .
హృదో అస్త్వంతరంతద్యుయోత . మయోభూర్వాతో విశ్వకృష్టయస్సంత్వస్మే .
సుపిప్పలా ఓషధీర్దేవగోపాః . యో గర్భమోషధీనం .
గవాంకృణోత్యర్వతాం . పర్జన్యః పురూషీణాం .. 122 ..

పునర్మామైత్వింద్రియం . పునరాయుః పునర్భగః .
పునర్బ్రాహ్మణమైతు మా . పునర్ద్రవిణమైతు మా .
యన్మేఽద్య రేతః పృథివీమస్కాన్ . యదోషధీరప్యసరద్యదాపః .
ఇదంతత్పునరాదదే . దీర్ఘాయుత్వాయ వర్చసే .
యన్మే రేతః ప్రసిచ్యతే . యన్మ ఆజాయతే పునః .
తేన మామమృతం కురు . తేన సుప్రజసంకురు .. 123 ..

అద్భ్యస్తిరోధాఽజాయత . తవ వైశ్రవణస్సదా .
తిరోధేహి సపత్నాన్నః . యే అపోఽశ్నంతి కేచన .
త్వాష్ట్రీం మాయాం వైశ్రవణః . రథꣳసహస్రవంధురం .
పురుశ్చక్రꣳసహస్రాశ్వం . ఆస్థాయాయాహి నో బలిం .
యస్మై భూతాని బలిమావహంతి . ధనంగావో హస్తిహిరణ్యమశ్వాన్ .. 124 ..

అసామ సుమతౌ యజ్ఞియస్య . శ్రియం బిభ్రతిఽన్నముఖీం విరాజం .
సుదర్శనే చ క్రోంచే చ . మైనాగే చ మహాగిరౌ .
శతద్వాట్టారగమంతా . సꣳహార్యన్నగరం తవ .
ఇతి మంత్రాః . కల్పోఽత ఊర్ధ్వం . యది బలిꣳ హరేత్ .
హిరణ్యనాభయే వితుదయే కౌబేరాయాయం బలిః .. 125 ..

సర్వభూతధిపతయే నమ ఇతి . అథ బలిꣳహృత్వోపతిష్ఠేత .
క్షత్రం క్షత్రం వైశ్రవణః . బ్రాహ్మణా వయꣳస్మః .
నమస్తే అస్తు మా మా హిꣳసీః . అస్మాత్ప్రవిశ్యాన్నమద్ధీతి .
అథ తమగ్నిమాదధీత . యస్మిన్నేతత్కర్మ ప్రయుంజీత .
తిరోధా భూః . తిరోధా భువః .. 126 ..

తిరోధాస్స్వః . తిరోధా భూర్భువస్స్వః .
సర్వేషాం లోకానామాధిపత్యే సీదేతి . అథ తమగ్నిమింధీత .
యస్మిన్నేతత్కర్మ ప్రయుంజీత . తిరోధా భూస్స్వాహా .
తిరోధా భువస్స్వాహా . తిరోధాస్స్వస్స్వాహా .
తిరోధా భూర్భువస్స్వస్స్వాహా .
యమిన్నస్య కాలే సర్వా ఆహుతీర్ హుతా భవేయుః .. 127 ..

అపి బ్రాహ్మణముఖీనాః . తస్మిన్నహ్నః కాలే ప్రయున్ఞ్జీత .
పరస్సుప్తజనాద్వేపి . మాస్మ ప్రమాద్యంతమాధ్యాపయేత్ .
సర్వార్థాస్సిద్ధ్యంతే . య ఏవం వేద .
క్షుధ్యన్నిదమజానతాం . సర్వార్థా న సిద్ధ్యంతే .
యస్తే విఘాతుకో భ్రాతా . మమాంతర్హృదయే శ్రితః .. 128 ..

తస్మా ఇమమగ్రపిండంజుహోమి . స మేఽర్థాన్మా వివధీత్ .
మయి స్వాహా . రాజాధిరాజాయ ప్రసహ్యసాహినే .
నమో వయం వైశ్రవణాయ కుర్మహే . స మే కామాన్కామకామాయ మహ్యం .
కామేశ్వరో వైశ్రవణో దదాతు . కుబేరాయ వైశ్రవణాయ .
మహారాజాయ నమః . కేతవో అరుణాసశ్చ .
ఋషయో వాతరశనాః . ప్రతిష్ఠాꣳశతధా హి .
సమాహితాసో సహస్రధాయసం . శివానశ్శంతమా భవంతు .
దివ్యా ఆప ఓషధయః . సుమృడీకా సరస్వతి .
మా తే వ్యోమ సందృశి .. 129 ..

సంవత్సరమేతద్ వ్రతం చరేత్ . ద్వౌ వా మాసౌ .
నియమస్సమాసేన . తస్మిన్నియమవిశేషాః .
త్రిషవణముదకోపస్పర్శీ . చతుర్థకాలపానభక్తస్స్యాత్ .
అహరహర్వా భైక్షమశ్నీయాత్ . ఔదుంబరీభిస్సమిద్భిరగ్నిం పరిచరేత్ .
పునర్మామైత్త్వింద్రియనిత్యేతేనాఽనువాకేన . ఉద్ధృతపరిపూతాభిరద్భిః కార్యం కుర్వీత .. 130 ..

అసంచయవాన్ . అగ్నయే వాయవే సూర్యాయ .
బ్రహ్మణే ప్రజాపతయే . చంద్రమసే నక్షత్రేభ్యః .
ఋతుభ్యస్సంవత్సరాయ . వరుణాయారుణాయేతి వ్రతహోమాః .
ప్రవర్గ్యవదాదేశః . అరుణాః కాండఋషయః .
అరణ్యేఽధీయీరన్న్ . భద్రంకర్ణేభిరితి ద్వే జపిత్వా .. 131 ..

మహానామ్నీభిరుదకꣳ సꣳస్పర్శ్య . తమాచార్యో దద్యాత్ .
శివానశ్శంతమేత్యోషధీరాలభతే . సుమృడీకేతి భూమిం .
ఏవమపవర్గే . ధేనుర్దక్షిణా . కꣳసం వాసశ్చ క్షౌమం .
అన్యద్వా శుక్లం . యథాశక్తి వా . ఏవꣳస్వాధ్యాయధర్మేణ .
అరణ్యేఽధీయీత . తపస్వీ పుణ్యో భవతి తపస్వీ పుణ్యో భవతి .. 132 ..

ఓం భద్రంకర్ణేభిః శృణుయామ దేవాః . భద్రం పశ్యేమాక్షభిర్యజత్రాః .
స్థిరైరంగైస్తుష్టువాꣳసస్తనూభిః . వ్యశేమ దేవహితం యదాయుః .
స్వస్తి న ఇంద్రో వృద్ధశ్రవాః . స్వస్తి నః పూషా విశ్వవేదాః .
స్వస్తి నస్తార్క్ష్యో అరిష్టనేమిః . స్వస్తి నో బృహస్పతిర్దధాతు .. 133 ..

.. ఓం శాంతిః శాంతిః శాంతిః ..



