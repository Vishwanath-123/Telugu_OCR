 వేదస్తుతీ శ్రీమద్ భాగవత పురాణాంతర్గతం 1087 
శ్రీపరీక్షిదువాచ -
బ్రహ్మన్బ్రహ్మణ్యనిర్దేశ్యే నిర్గుణే గుణవృత్తయః .
కథం చరంతి శ్రుతయః సాక్షాత్సదసతః పరే .. 10.87.1..

శ్రీశుక ఉవాచ -
బుద్ధీంద్రియమనఃప్రాణాన్ జనానామసృజత్ప్రభుః .
మాత్రార్థం చ భవార్థం చ ఆత్మనేఽకల్పనాయ చ .. 10.87.2..

సైషా హ్యుపనిషద్బ్రాహ్మీ పూర్వేషాం పూర్వజైర్ధృతా .
శ్రద్ధయా ధారయేద్యస్తాం క్షేమం గచ్ఛేదకించనః .. 10.87.3..

అత్ర తే వర్ణయిష్యామి గాథాం నారాయణాన్వితాం .
నారదస్య చ సంవాదమృషేర్నారాయణస్య చ .. 10.87.4..

ఏకదా నారదో లోకాన్పర్యటన్భగవత్ప్రియః .
సనాతనమృషిం ద్రష్టుం యయౌ నారాయణాశ్రమం .. 10.87.5..

యో వై భారతవర్షేఽస్మిన్క్షేమాయ స్వస్తయే నృణాం .
ధర్మజ్ఞానశమోపేతమాకల్పాదాస్థితస్తపః .. 10.87.6..

తత్రోపవిష్టమృషిభిః కలాపగ్రామవాసిభిః .
పరీతం ప్రణతోఽపృచ్ఛదిదమేవ కురూద్వహ .. 10.87.7..

తస్మై హ్యవోచద్భగవానృషీణాం శృణ్వతామిదం .
యో బ్రహ్మవాదః పూర్వేషాం జనలోకనివాసినాం .. 10.87.8..

శ్రీభగవానువాచ -
స్వాయంభువ బ్రహ్మసత్రం జనలోకేఽభవత్పురా .
తత్రస్థానాం మానసానాం మునీనామూర్ధ్వరేతసాం .. 10.87.9..

శ్వేతద్వీపం గతవతి త్వయి ద్రష్టుం తదీశ్వరం .
బ్రహ్మవాదః సుసంవృత్తః శ్రుతయో యత్ర శేరతే .
తత్ర హాయమభూత్ప్రశ్నస్త్వం మాం యమనుపృచ్ఛసి .. 10.87.10..

తుల్యశ్రుతతపఃశీలాస్తుల్యస్వీయారిమధ్యమాః .
అపి చక్రుః ప్రవచనమేకం శుశ్రూషవోఽపరే .. 10.87.11..

శ్రీసనందన ఉవాచ -
స్వసృష్టమిదమాపీయ శయానం సహ శక్తిభిః .
తదంతే బోధయాంచక్రుస్తల్లింగైః శ్రుతయః పరం .. 10.87.12..

యథా శయానం సమ్రాజం వందినస్తత్పరాక్రమైః .
ప్రత్యూషేఽభేత్య సుశ్లోకైర్బోధయంత్యనుజీవినః .. 10.87.13..

శ్రుతయ ఊచుః
జయ జయ జహ్యజామజిత దోషగృభీతగుణాం
త్వమసి యదాత్మనా సమవరుద్ధసమస్తభగః .
అగజగదోకసామఖిలశక్త్యవబోధక తే
క్వచిదజయాఽఽత్మనా చ చరతోఽనుచరేన్నిగమః .. 10.87.14..

బృహదుపలబ్ధమేతదవయంత్యవశేషతయా
యత ఉదయాస్తమయౌ వికృతేర్మృది వావికృతాత్ .
అత ఋషయో దధుస్త్వయి మనోవచనాచరితం
కథమయథా భవంతి భువి దత్తపదాని నృణాం .. 10.87.15..

ఇతి తవ సూరయస్త్ర్యధిపతేఽఖిలలోకమల-
క్షపణకథామృతాబ్ధిమవగాహ్య తపాంసి జహుః .
కిముత పునః స్వధామవిధుతాశయకాలగుణాః
పరమ భజంతి యే పదమజస్రసుఖానుభవం .. 10.87.16..

దృతయ ఇవ శ్వసంత్యసుభృతో యది తేఽనువిధా
మహదహమాదయోఽణ్డమసృజన్యదనుగ్రహతః .
పురుషవిధోఽన్వయోఽత్ర చరమోఽన్నమయాదిషు యః
సదసతః పరం త్వమథ యదేష్వవశేషమృతం .. 10.87.17..

ఉదరముపాసతే య ఋషివర్త్మసు కూర్పదృశః
పరిసరపద్ధతిం హృదయమారుణయో దహరం .
తత ఉదగాదనంత తవ ధామ శిరః పరమం
పునరిహ యత్సమేత్య న పతంతి కృతాంతముఖే .. 10.87.18..

స్వకృతవిచిత్రయోనిషు విశన్నివ హేతుతయా
తరతమతశ్చకాస్స్యనలవత్స్వకృతానుకృతిః .
అథ వితథాస్వమూష్వవితథం తవ ధామ సమం
విరజధియోఽన్వయంత్యభివిపణ్యవ ఏకరసం .. 10.87.19..

స్వకృతపురేష్వమీష్వబహిరంతరసంవరణం
తవ పురుషం వదంత్యఖిలశక్తిధృతోంఽశకృతం .
ఇతి నృగతిం వివిచ్య కవయో నిగమావపనం
భవత ఉపాసతేఽఙ్ఘ్రిమభవంభువి విశ్వసితాః .. 10.87.20..

దురవగమాత్మతత్త్వనిగమాయ తవాత్తతనో-
శ్చరితమహామృతాబ్ధిపరివర్తపరిశ్రమణాః .
న పరిలషంతి కేచిదపవర్గమపీశ్వర తే
చరణసరోజహంసకులసంగవిసృష్టగృహాః .. 10.87.21..

త్వదనుపథం కులాయమిదమాత్మసుహృత్ప్రియవ-
చ్చరతి తథోన్ముఖే త్వయి హితే ప్రియ ఆత్మని చ .
న బత రమంత్యహో అసదుపాసనయాఽఽత్మహనో
యదనుశయా భ్రమంత్యురుభయే కుశరీరభృతః .. 10.87.22..

నిభృతమరున్మనోఽక్షదృఢయోగయుజో హృది య-
న్మునయ ఉపాసతే తదరయోఽపి యయుః స్మరణాత్ .
స్త్రియ ఉరగేంద్రభోగభుజదండవిషక్తధియో
వయమపి తే సమాః సమదృశోఽఙ్ఘ్రిసరోజసుధాః .. 10.87.23..

క ఇహ ను వేద బతావరజన్మలయోఽగ్రసరం
యత ఉదగాదృషిర్యమను దేవగణా ఉభయే .
తర్హి న సన్న చాసదుభయం న చ కాలజవః
కిమపి న తత్ర శాస్త్రమవకృష్య శయీత యదా .. 10.87.24..

జనిమసతః సతో మృతిముతాత్మని యే చ భిదాం
విపణమృతం స్మరంత్యుపదిశంతి త ఆరుపితైః .
త్రిగుణమయః పుమానితి భిదా యదబోధకృతా
త్వయి న తతః పరత్ర స భవేదవబోధరసే .. 10.87.25..

సదివ మనస్త్రివృత్త్వయి విభాత్యసదామనుజాత్
సదభిమృశంత్యశేషమిదమాత్మతయాఽఽత్మవిదః .
న హి వికృతిం త్యజంతి కనకస్య తదాత్మతయా
స్వకృతమనుప్రవిష్టమిదమాత్మతయావసితం .. 10.87.26..

తవ పరి యే చరంత్యఖిలసత్త్వనికేతతయా
త ఉత పదాఽఽక్రమంత్యవిగణయ్య శిరో నిరృతేః .
పరివయసే పశూనివ గిరా విబుధానపి తాంస్-
త్వయి కృతసౌహృదాః ఖలు పునంతి న యే విముఖాః .. 10.87.27..

త్వమకరణః స్వరాడఖిలకారకశక్తిధర-
స్తవ బలిముద్వహంతి సమదంత్యజయానిమిషాః .
వర్షభుజోఽఖిలక్షితిపతేరివ విశ్వసృజో
విదధతి యత్ర యే త్వధికృతా భవతశ్చకితాః .. 10.87.28..

స్థిరచరజాతయః స్యురజయోత్థనిమిత్తయుజో
విహర ఉదీక్షయా యది పరస్య విముక్త తతః .
న హి పరమస్య కశ్చిదపరో న పరశ్చ భవే-
ద్వియత ఇవాపదస్య తవ శూన్యతులాం దధతః .. 10.87.29..

అపరిమితా ధ్రువాస్తనుభృతో యది సర్వగతా-
స్తర్హి న శాస్యతేతి నియమో ధ్రువ నేతరథా .
అజని చ యన్మయం తదవిముచ్య నియంతృ భవేత్
సమమనుజానతాం యదమతం మతదుష్టతయా .. 10.87.30..

న ఘటత ఉద్భవః ప్రకృతిపూరుషయోరజయో-
రుభయయుజా భవంత్యసుభృతో జలబుద్బుదవత్ .
త్వయి త ఇమే తతో వివిధనామగుణైః పరమే
సరిత ఇవార్ణవే మధుని లిల్యురశేషరసాః .. 10.87.31..

నృషు తవ మాయయా భ్రమమమీష్వవగత్య భృశం
త్వయి సుధియోఽభవే దధతి భావమనుప్రభవం .
కథమనువర్తతాం భవభయం తవ యద్భ్రుకుటిః
సృజతి ముహుస్త్రినేమిరభవచ్ఛరణేషు భయం .. 10.87.32..

విజితహృషీకవాయుభిరదాంతమనస్తురగం
య ఇహ యతంతి యంతుమతిలోలముపాయఖిదః .
వ్యసనశతాన్వితాః సమవహాయ గురోశ్చరణం
వణిజ ఇవాజ సంత్యకృతకర్ణధరా జలధౌ .. 10.87.33..

స్వజనసుతాత్మదారధనధామధరాసురథై-
స్త్వయి సతి కిం నృణాం శ్రయత ఆత్మని సర్వరసే .
ఇతి సదజానతాం మిథునతో రతయే చరతాం
సుఖయతి కో న్విహ స్వవిహతే స్వనిరస్తభగే .. 10.87.34..

భువి పురుపుణ్యతీర్థసదనాన్యృషయో విమదా-
స్త ఉత భవత్పదాంబుజహృదోఽఘభిదంఘ్రిజలాః .
దధతి సకృన్మనస్త్వయి య ఆత్మని నిత్యసుఖే
న పునరుపాసతే పురుషసారహరావసథాన్ .. 10.87.35..

సత ఇదముత్థితం సదితి చేన్నను తర్కహతం
వ్యభిచరతి క్వ చ క్వ చ మృషా న తథోభయయుక్ .
వ్యవహృతయే వికల్ప ఇషితోఽన్ధపరంపరయా
భ్రమయతి భారతీ త ఉరువృత్తిభిరుక్థజడాన్ .. 10.87.36..

న యదిదమగ్ర ఆస న భవిష్యదతో నిధనా-
దనుమితమంతరా త్వయి విభాతి మృషైకరసే .
అత ఉపమీయతే ద్రవిణజాతివికల్పపథైర్
వితథమనోవిలాసమృతమిత్యవయంత్యబుధాః .. 10.87.37..

స యదజయా త్వజామనుశయీత గుణాంశ్చ జుషన్
భజతి సరూపతాం తదను మృత్యుమపేతభగః .
త్వముత జహాసి తామహిరివ త్వచమాత్తభగో
మహసి మహీయసేఽష్టగుణితేఽపరిమేయభగః .. 10.87.38..

యది న సముద్ధరంతి యతయో హృది కామజటా
దురధిగమోఽసతాం హృది గతోఽస్మృతకంఠమణిః .
అసుతృపయోగినాముభయతోఽప్యసుఖం భగవన్
అనపగతాంతకాదనధిరూఢపదాద్భవతః .. 10.87.39..

త్వదవగమీ న వేత్తి భవదుత్థశుభాశుభయో-
ర్గుణవిగుణాన్వయాంస్తర్హి దేహభృతాం చ గిరః .
అనుయుగమన్వహం సగుణ గీతపరంపరయా
శ్రవణభృతో యతస్త్వమపవర్గగతిర్మనుజైః .. 10.87.40..

ద్యుపతయ ఏవ తే న యయురంతమనంతతయా
త్వమపి యదంతరాండనిచయా నను సావరణాః .
ఖ ఇవ రజాంసి వాంతి వయసా సహ యచ్ఛ్రుతయస్-
త్వయి హి ఫలంత్యతన్నిరసనేన భవన్నిధనాః .. 10.87.41..

శ్రీభగవానువాచ -
ఇత్యేతద్బ్రహ్మణః పుత్రా ఆశ్రుత్యాత్మానుశాసనం .
సనందనమథానర్చుః సిద్ధా జ్ఞాత్వాఽఽత్మనో గతిం .. 10.87.42..

ఇత్యశేషసమామ్నాయ పురాణోపనిషద్రసః .
సముద్ధృతః పూర్వజాతైర్వ్యోమయానైర్మహాత్మభిః .. 10.87.43..

త్వం చైతద్బ్రహ్మదాయాద శ్రద్ధయాఽఽత్మానుశాసనం .
ధారయంశ్చర గాం కామం కామానాం భర్జనం నృణాం .. 10.87.44..

శ్రీశుక ఉవాచ -
ఏవం స ఋషిణాఽఽదిష్టం గృహీత్వా శ్రద్ధయాఽఽత్మవాన్ .
పూర్ణః శ్రుతధరో రాజన్నాహ వీరవ్రతో మునిః .. 10.87.45..

శ్రీనారద ఉవాచ -
నమస్తస్మై భగవతే కృష్ణాయామలకీర్తయే .
యో ధత్తే సర్వభూతానామభవాయోశతీః కలాః .. 10.87.46..

ఇత్యాద్యమృషిమానమ్య తచ్ఛిష్యాంశ్చ మహాత్మనః .
తతోఽగాదాశ్రమం సాక్షాత్పితుర్ద్వైపాయనస్య మే .. 10.87.47..

సభాజితో భగవతా కృతాసనపరిగ్రహః .
తస్మై తద్వర్ణయామాస నారాయణముఖాచ్ఛ్రుతం .. 10.87.48..

ఇత్యేతద్వర్ణితం రాజన్యన్నః ప్రశ్నః కృతస్త్వయా .
యథా బ్రహ్మణ్యనిర్దేశ్యే నిర్గుణేఽపి మనశ్చరేత్ .. 10.87.49..

యోఽస్యోత్ప్రేక్షక ఆదిమధ్యనిధనే యోఽవ్యక్తజీవేశ్వరో
యః సృష్ట్వేదమనుప్రవిశ్య ఋషిణా చక్రే పురః శాస్తి తాః .
యం సంపద్య జహాత్యజామనుశయీ సుప్తః కులాయం యథా
తం కైవల్యనిరస్తయోనిమభయం ధ్యాయేదజస్రం హరిం .. 10.87.50..

 .. ఇతి ..

          .. ఓం తత్సత్ ..



Proofread by Shankara shankara\_2000 at yahoo.com
PSA Easwaran, Sunder Hattangadi

