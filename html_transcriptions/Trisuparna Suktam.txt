 త్రిసుపర్ణసూక్తం 
మహానారాయణోపనిషదాంతర్గతం
శాంతిపాఠః .
హ॒రిః॒ ఓం .. శం నో॑ మి॒త్రః శం వరు॑ణః . శం నో॑ భవత్యర్య॒మా .
శం న॒ ఇంద్రో॒ బృ॒హ॒స్పతిః॑ . శం నో॒ విష్ణు॑రురుక్ర॒మః ..

నమో॒ బ్రహ్మ॑ణే . నమ॑స్తే వాయో . త్వమే॒వ ప్ర॒త్యక్షం॒ బ్రహ్మా॑సి .
త్వామే॒వ ప్ర॒త్యక్షం॒ బ్రహ్మ॑ వదిష్యామి . ఋ॒తం వ॑దిష్యామి .
స॒త్యం వ॑దిష్యామి . తన్మామ॑వతు . తద్వ॒క్తార॑మవతు .
అవ॑తు॒ మాం . అవ॑తు॒ వ॒క్తారం᳚ .. 
ఓం శాంతిః॒ శాంతిః॒ శాంతిః॑ ..

ఓం స॒హ నా॑వవతు . స॒హ నౌ॑ భునక్తు . స॒హ వీ॒ర్యం॑ కరవావహై .
తే॒జ॒స్వి నా॒వధీ॑తమస్తు॒ . మా వి॑ద్విషా॒వహై᳚ .
ఓం శాంతిః॒ శాంతిః॒ శాంతిః॑ ..

త్రిసుపర్ణమంత్రః 1

(మహానారాయణోపనిషదే అష్టత్రింశోఽనువాకః .)
బ్రహ్మ॑మేతు॒ మాం . మధు॑మేతు॒ మాం . బ్రహ్మ॑మే॒వ మధు॑మేతు॒ మాం . 
యాస్తే సో॑మ ప్ర॒జా వ॒త్సోఽభి॒ సో అ॒హం . దుఃష్వప్న॒హన్ దు॑రుష్షహ . 
యాస్తే॑ సోమ ప్రా॒ణాꣳస్తాంజు॑హోమి .. 1..

త్రిసు॑పర్ణ॒మయా॑చితం బ్రాహ్మ॒ణాయ॑ దద్యాత్ . బ్ర॒హ్మ॒హ॒త్యాం వా ఏ॒తే ఘ్నం॑తి .
యే బ్రా᳚హ్మ॒ణాస్త్రిసు॑పర్ణం॒ పఠం॑తి . తే సోమం॒ ప్రాప్ను॑వంతి . ఆ॒
స॒హ॒స్రాత్ పం॒క్తిం పునం॑తి . ఓం .. 2..

త్రిసుపర్ణమంత్రః 2

(మహానారాయణోపనిషద్ ఏకోనచత్వారింశోఽనువాకః .)
బ్రహ్మ॑ మే॒ధయా᳚ . మధు॑ మే॒ధయా᳚ . బ్రహ్మ॑మే॒వ మధు॑ మే॒ధయా᳚ .. 1..

అ॒ద్యానో॑ దేవ సవితః ప్ర॒జావ॑త్సావీః॒ సౌభ॑గం . 
పరా᳚ దుఃష్వప్ని॑యꣳ సువ .. 2..

విశ్వా॑ని దేవ సవితర్దురి॒తాని॒ పరా॑సువ . యద్భ॒ద్రం తన్మ॒ ఆసు॑వ .. 3..

మధు॒వాతా॑ ఋతాయ॒తే మధు॒క్షరంతి సింధ॑వః . మాధ్వీ᳚ర్నః సం॒త్వోష॑ధీః .. 4..

మధు॒ నక్త॑ము॒తోషసి॒ మధు॑మ॒త్పార్థి॑వꣳ రజః॑ . మధు॒ద్యౌర॑స్తు నః పి॒తా .. 5..

మధు॑మాన్నో॒ వన॒స్పతి॒ర్మధు॑మాꣳ అస్తు॒ సూర్యః॑ . మాధ్వీ॒ర్గావో॑ భవంతు నః .. 6..

య ఇ॒మం త్రిసు॑పర్ణ॒మయా॑చితం బ్రాహ్మ॒ణాయ॑ దద్యాత్ .
భ్రూణ॒హ॒త్యాం వా ఏ॒తే ఘ్నం॑తి .
యే బ్రా᳚హ్మణాస్త్రిసు॑పర్ణం॒ పఠం॑తి . తే సోమం॒ ప్రాప్ను॑వంతి . 
ఆ॒స॒హ॒స్రా॒త్పం॒క్తిం పునం॑తి . ఓం .. 7..

త్రిసుపర్ణమంత్రః 3

(మహానారాయణోపనిషదే చత్వారింశోఽనువాకః .)
బ్రహ్మ॑ మే॒ధవా᳚ . మధు॑ మే॒ధవా᳚ . బ్రహ్మ॑మే॒వ మధు॑ మే॒ధవా᳚ .. 1..

బ్ర॒హ్మా దే॒వానాం᳚ పద॒వీః క॑వీ॒నామృషి॒ర్విప్రా॑ణాం మహి॒షో మృ॒గాణాం᳚ .
శ్యే॒నో గృద్ధ్రా॑ణాꣳ స్వధి॑తి॒ర్వనా᳚నా॒ꣳ సోమః॑ ప॒విత్ర॒మత్యే॑తి॒ రేభన్॑ .. 2..

హ॒ꣳసః శు॑చి॒షద్వసు॑రంతరిక్ష॒సద్ధోతా॑ వేది॒షదతి॑థిర్దురోణ॒సత్ .
నృ॒షద్వ॑ర॒సదృ॑తసద్వ్యో॑మ॒సద॒బ్జా గో॒జా ఋ॑త॒జా అ॑ద్రి॒జా ఋ॒తం బృ॒హత్ .. 3..

ఋ॒చే త్వా॑ ఋ॒చే త్వా॒ సమిత్స్ర॑వంతి స॒రితో॒ న ధేనాః᳚ .
అం॒తర్హృ॒దా మన॑సా పూ॒యమా॑నాః . ఘృ॒తస్య॒ ధారా॑ అ॒భిచా॑కశీమి .. 4..

హి॒ర॒ణ్యయో॑ వేత॒సో మధ్య॑ ఆసాం . తస్మిం᳚త్సుప॒ర్ణో మ॑ధు॒కృత్ కు॑లా॒యీ భజ॑న్నాస్తే॒
మధు॑ దే॒వతా᳚భ్యః . తస్యా॑సతే॒ హ॑రయః స॒ప్త తీరే స్వ॒ధాం
దుహా॑నా అ॒మృత॑స్య॒ ధారాం᳚ .. 5..

య ఇ॒దం త్రిసు॑పర్ణ॒మయా॑చితం బ్రాహ్మ॒ణాయ॑ దద్యాత్ .
వీ॒ర॒హ॒త్యాం వా ఏ॒తే ఘ్నంతి .
యే బ్రా᳚హ్మ॒ణాస్త్రిసు॑పర్ణం॒ పఠం॑తి . తే సోమం॒ ప్రాప్ను॑వంతి .
ఆ॒స॒హస్రాత్ పం॒క్తిం పునం॑తి . ఓం .. 6..

ఓం శం నో॑ మి॒త్రః శం వరు॑ణః . శం నో॑ భవత్యర్య॒మా . శం
న॒ ఇంద్రో॒ బృహ॒స్పతిః॑ . శం నో॒ విష్ణు॑రురుక్ర॒మః .
నమో॒ బ్రహ్మ॑ణే . నమ॑స్తే వాయో . త్వమే॒వ ప్ర॒త్యక్షం॒ బ్రహ్మా॑సి .
త్వామే॒వ ప్ర॒త్యక్షం॒ బ్రహ్మావా॑దిషం . ఋ॒తమ॑వాదిషం .
స॒త్యమ॑వాదిషం . తన్మామా॑వీత్ . తద్వ॒క్తార॑మావీత్ . ఆవీ॒న్మాం . ఆవీ॑ద్వ॒క్తారం᳚ ..

ఓం స॒హ నా॑వవతు . స॒హ నౌ॑ భునక్తు . స॒హ వీ॒ర్యం॑ కరవావహై .
తే॒జ॒స్వి నా॒వధీతమస్తు॒ . మా వి॑ద్విషా॒వహై᳚ ..

ఓం శాంతిః॒ శాంతిః॒ శాంతిః॑ ..

త్రిసుపర్ణ మంత్రాః
శాంతిపాఠః .
హరిః ఓం .. శం నో మిత్రః శం వరుణః . శం నో భవత్యర్యమా .
శం న ఇంద్రో బృహస్పతిః . శం నో విష్ణురురుక్రమః ..

నమో బ్రహ్మణే . నమస్తే వాయో . త్వమేవ ప్రత్యక్షం బ్రహ్మాసి .
త్వామేవ ప్రత్యక్షం బ్రహ్మ వదిష్యామి . ఋతం వదిష్యామి .
సత్యం వదిష్యామి . తన్మామవతు . తద్వక్తారమవతు .
అవతు మాం . అవతు వక్తారం .. 
ఓం శాంతిః శాంతిః శాంతిః ..

ఓం సహ నావవతు . సహ నౌ భునక్తు . సహ వీర్యం కరవావహై .
తేజస్వి నావధీతమస్తు . మా విద్విషావహై .
ఓం శాంతిః శాంతిః శాంతిః ..

త్రిసుపర్ణమంత్రః 1

(మహానారాయణోపనిషదే అష్టత్రింశోఽనువాకః .)
బ్రహ్మమేతు మాం . మధుమేతు మాం . బ్రహ్మమేవ మధుమేతు మాం . 
యాస్తే సోమ ప్రజా వత్సోఽభి సో అహం . దుఃష్వప్నహన్ దురుష్షహ . 
యాస్తే సోమ ప్రాణాꣳస్తాంజుహోమి .. 1..

త్రిసుపర్ణమయాచితం బ్రాహ్మణాయ దద్యాత్ . బ్రహ్మహత్యాం వా ఏతే ఘ్నంతి .
యే బ్రాహ్మణాస్త్రిసుపర్ణం పఠంతి . తే సోమం ప్రాప్నువంతి . ఆ
సహస్రాత్ పంక్తిం పునంతి . ఓం .. 2..

త్రిసుపర్ణమంత్రః 2

(మహానారాయణోపనిషద్ ఏకోనచత్వారింశోఽనువాకః .)

బ్రహ్మ మేధయా . మధు మేధయా . బ్రహ్మమేవ మధు మేధయా .. 1..

అద్యానో దేవ సవితః ప్రజావత్సావీః సౌభగం . 
పరా దుఃష్వప్నియꣳ సువ .. 2..

విశ్వాని దేవ సవితర్దురితాని పరాసువ . యద్భద్రం తన్మ ఆసువ .. 3..

మధువాతా ఋతాయతే మధుక్షరంతి సింధవః . మాధ్వీర్నః సంత్వోషధీః .. 4..

మధు నక్తముతోషసి మధుమత్పార్థివꣳ రజః . మధుద్యౌరస్తు నః పితా .. 5..

మధుమాన్నో వనస్పతిర్మధుమాꣳ అస్తు సూర్యః . మాధ్వీర్గావో భవంతు నః .. 6..

య ఇమం త్రిసుపర్ణమయాచితం బ్రాహ్మణాయ దద్యాత్ .
భ్రూణహత్యాం వా ఏతే ఘ్నంతి .
యే బ్రాహ్మణాస్త్రిసుపర్ణం పఠంతి . తే సోమం ప్రాప్నువంతి . 
ఆసహస్రాత్పంక్తిం పునంతి . ఓం .. 7..

త్రిసుపర్ణమంత్రః 3

(మహానారాయణోపనిషదే చత్వారింశోఽనువాకః .)

బ్రహ్మ మేధవా . మధు మేధవా . బ్రహ్మమేవ మధు మేధవా .. 1..

బ్రహ్మా దేవానాం పదవీః కవీనామృషిర్విప్రాణాం మహిషో మృగాణాం .
శ్యేనో గృద్ధ్రాణాꣳ స్వధితిర్వనానాꣳ సోమః పవిత్రమత్యేతి రేభన్ .. 2..

హꣳసః శుచిషద్వసురంతరిక్షసద్ధోతా వేదిషదతిథిర్దురోణసత్ .
నృషద్వరసదృతసద్వ్యోమసదబ్జా గోజా ఋతజా అద్రిజా ఋతం బృహత్ .. 3..

ఋచే త్వా ఋచే త్వా సమిత్స్రవంతి సరితో న ధేనాః .
అంతర్హృదా మనసా పూయమానాః . ఘృతస్య ధారా అభిచాకశీమి .. 4..

హిరణ్యయో వేతసో మధ్య ఆసాం . తస్మింత్సుపర్ణో మధుకృత్ కులాయీ భజన్నాస్తే
మధు దేవతాభ్యః . తస్యాసతే హరయః సప్త తీరే స్వధాం
దుహానా అమృతస్య ధారాం .. 5..

య ఇదం త్రిసుపర్ణమయాచితం బ్రాహ్మణాయ దద్యాత్ .
వీరహత్యాం వా ఏతే ఘ్నంతి .
యే బ్రాహ్మణాస్త్రిసుపర్ణం పఠంతి . తే సోమం ప్రాప్నువంతి .
ఆసహస్రాత్ పంక్తిం పునంతి . ఓం .. 6..

ఓం శం నో మిత్రః శం వరుణః . శం నో భవత్యర్యమా . శం
న ఇంద్రో బృహస్పతిః . శం నో విష్ణురురుక్రమః .
నమో బ్రహ్మణే . నమస్తే వాయో . త్వమేవ ప్రత్యక్షం బ్రహ్మాసి .
త్వామేవ ప్రత్యక్షం బ్రహ్మావాదిషం . ఋతమవాదిషం .
సత్యమవాదిషం . తన్మామావీత్ . తద్వక్తారమావీత్ . ఆవీన్మాం . ఆవీద్వక్తారం ..

ఓం సహ నావవతు . సహ నౌ భునక్తు . సహ వీర్యం కరవావహై .
తేజస్వి నావధీతమస్తు . మా విద్విషావహై ..

ఓం శాంతిః శాంతిః శాంతిః ..



