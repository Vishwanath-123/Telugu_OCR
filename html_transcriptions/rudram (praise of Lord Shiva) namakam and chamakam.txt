 శ్రీరుద్రప్రశ్నః లఘున్యాసః నమకం చమకం సహితం 
.. లఘున్యాసః ..
ఓం అథాత్మానꣳ శివాత్మానగ్ శ్రీరుద్రరూపం ధ్యాయేత్ ..

శుద్ధస్ఫటికసంకాశం త్రినేత్రం పంచవక్త్రకం . గంగాధరం దశభుజం
సర్వాభరణభూషితం .. నీలగ్రీవం శశాంకాంకం నాగయజ్ఞోపవీతినం .
వ్యాఘ్రచర్మోత్తరీయం చ వరేణ్యమభయప్రదం .. కమండల్వక్షసూత్రాణాం
ధారిణం శూలపాణినం . జ్వలంతం పింగలజటాశిఖాముద్యోతధారిణం ..

వృషస్కంధసమారూఢం ఉమాదేహార్ధధారిణం . అమృతేనాప్లుతం శాంతం
దివ్యభోగసమన్వితం .. దిగ్దేవతాసమాయుక్తం సురాసురనమస్కృతం . నిత్యం
చ శాశ్వతం శుద్ధం ధ్రువమక్షరమవ్యయం .. సర్వవ్యాపినమీశానం రుద్రం
వై విశ్వరూపిణం . ఏవం ధ్యాత్వా ద్విజసమ్యక్ తతో యజనమారభేత్ ..

ఓం ప్రజననే బ్రహ్మా తిష్ఠతు . పాదయోర్విష్ణుస్తిష్ఠతు .
హస్తయోర్హరస్తిష్ఠతు . బాహ్వోరింద్రస్తిష్ఠతు . జఠరేఽగ్నిస్తిష్ఠతు .
హృదయే శివస్తిష్ఠతు . కంఠే వసవస్తిష్ఠంతు . వక్త్రే సరస్వతీ
తిష్ఠతు . నాసికయోర్వాయుస్తిష్ఠతు . నయనయోశ్చంద్రాదిత్యౌ
తిష్ఠేతాం . కర్ణయోరశ్వినౌ తిష్ఠేతాం . లలాటే రుద్రాస్తిష్ఠంతు .
మూర్ధ్న్యాదిత్యాస్తిష్ఠంతు . శిరసి మహాదేవస్తిష్ఠతు . శిఖాయాం
వామదేవస్తిష్ఠతు . పృష్ఠే పినాకీ తిష్ఠతు . పురతః శూలీ తిష్ఠతు .
పార్శ్వయోః శివాశంకరౌ తిష్ఠేతాం . సర్వతో వాయుస్తిష్ఠతు . తతో బహిః
సర్వతోఽగ్నిర్జ్వాలామాలా పరివృతస్తిష్ఠతు . సర్వేష్వంగేషు సర్వా దేవతా
యథాస్థానం తిష్ఠంతు . మాꣳ రక్షంతు . సర్వాన్ మహాజనాన్ రక్షంతు ..

ఓం అగ్నిర్మే వాచి శ్రితః . వాగ్ధృదయే . హృదయం మయి .
అహమమృతే . అమృతం బ్రహ్మణి . వాయుర్మే ప్రాణే శ్రితః .
ప్రాణో హృదయే . హృదయం మయి . అహమమృతే . అమృతం
బ్రహ్మణి . సూర్యో మే చక్షుషి శ్రితః . చక్షుర్హృదయే .
హృదయం మయి . అహమమృతే . అమృతం బ్రహ్మణి .
చంద్రమా మే మనసి శ్రితః . మనో హృదయే . హృదయం
మయి . అహమమృతే . అమృతం బ్రహ్మణి . దిశో మే
శ్రోత్రే శ్రితాః . శ్రోత్రꣳ హృదయే . హృదయం మయి .
అహమమృతే . అమృతం బ్రహ్మణి . ఆపో మే రేతసి శ్రితాః .
రేతో హృదయే . హృదయం మయి . అహమమృతే . అమృతం
బ్రహ్మణి . పృథివీ మే శరీరే శ్రితా . శరీరగ్ం హృదయే .
హృదయం మయి . అహమమృతే . అమృతం బ్రహ్మణి .
ఓషధివనస్పతయో మే లోమసు శ్రితాః . లోమాని
హృదయే . హృదయం మయి . అహమమృతే . అమృతం
బ్రహ్మణి . ఇంద్రో మే బలే శ్రితః . బలꣳ హృదయే .
హృదయం మయి . అహమమృతే . అమృతం బ్రహ్మణి .
పర్జన్యో మే మూర్ధ్ని శ్రితః . మూర్ధా హృదయే . హృదయం
మయి . అహమమృతే . అమృతం బ్రహ్మణి . ఈశానో మే మన్యౌ
శ్రితః . మన్యుర్హృదయే . హృదయం మయి . అహమమృతే .
అమృతం బ్రహ్మణి . ఆత్మా మ ఆత్మని శ్రితః . ఆత్మా
హృదయే . హృదయం మయి . అహమమృతే . అమృతం
బ్రహ్మణి . పునర్మ ఆత్మా పునరాయురాగాత్ . పునః ప్రాణః
పునరాకూతమాగాత్ . వైశ్వానరో రశ్మిభిర్వావృధానః .
అంతస్తిష్ఠత్వమృతస్య గోపాః ..

అస్య శ్రీ రుద్రాధ్యాయ ప్రశ్న మహామంత్రస్య అఘోర ఋషిః, అనుష్టుప్ ఛందః,
సంకర్షణమూర్తిస్వరూపో యోఽసావాదిత్యః పరమపురుషః స ఏష రుద్రో దేవతా .
నమః శివాయేతి బీజం . శివతరాయేతి శక్తిః . మహాదేవాయేతి కీలకం .
శ్రీ సాంబసదాశివ ప్రసాద సిద్ధ్యర్థే జపే వినియోగః ..

ఓం అగ్నిహోత్రాత్మనే అంగుష్ఠాభ్యాం నమః .
దర్శపూర్ణమాసాత్మనే తర్జనీభ్యాం నమః .
చాతుర్మాస్యాత్మనే మధ్యమాభ్యాం నమః .
నిరూఢపశుబంధాత్మనే అనామికాభ్యాం నమః .
జ్యోతిష్టోమాత్మనే కనిష్ఠికాభ్యాం నమః .
సర్వక్రత్వాత్మనే కరతలకరపృష్ఠాభ్యాం నమః ..

అగ్నిహోత్రాత్మనే హృదయాయ నమః .
దర్శపూర్ణమాసాత్మనే శిరసే స్వాహా .
చాతుర్మాస్యాత్మనే శిఖాయై వషట్ .
నిరూఢపశుబంధాత్మనే కవచాయ హుం .
జ్యోతిష్టోమాత్మనే నేత్రత్రయాయ వౌషట్ .
సర్వక్రత్వాత్మనే అస్త్రాయ ఫట్ .
భూర్భువస్సువరోమితి దిగ్బంధః ..

.. ధ్యానం ..
ఆపాతాళనభః స్థలాంతభువనబ్రహ్మాండమావిస్ఫుర
జ్జ్యోతిః స్ఫాటికలింగమౌళివిలసత్పూర్ణేందువాంతామృతైః .
అస్తోకాప్లుతమేకమీశమనిశం రుద్రానువాకాంజపన్
ధ్యాయేదీప్సితసిద్ధయే ధ్రువపదం విప్రోఽభిషించేచ్ఛివం ..

బ్రహ్మాండవ్యాప్తదేహా భసితహిమరుచా భాసమానా భుజంగైః
కంఠే కాలాః కపర్దాకలిత శశికలాశ్చండకోదండ హస్తాః ..

త్ర్యక్షా రుద్రాక్షమాలాః ప్రకటితవిభవాః శాంభవా మూర్తిభేదా
రుద్రాః శ్రీరుద్రసూక్తప్రకటితవిభవా నః ప్రయచ్ఛంతు సౌఖ్యం ..

శ్రీ గురుభ్యో నమః . హరిః ఓ3మ్ .
ఓం గణానాం త్వా గణపతిꣳ హవామహే
కవిం కవీనాముపమశ్రవస్తమం .
జ్యేష్ఠరాజం బ్రహ్మణాం బ్రహ్మణస్పత
ఆ నః శృణ్వన్నూతిభిస్సీద సాదనం ..

.. ఓం శ్రీ మహాగణపతయే నమః ..

ఓం శం చ మే మయశ్చ మే ప్రియం చ మేఽనుకామశ్చ మే
కామశ్చ మే సౌమనసశ్చ మే భద్రం చ మే శ్రేయశ్చ మే
వస్యశ్చ మే యశశ్చ మే భగశ్చ మే ద్రవిణం చ మే
యంతా చ మే ధర్తా చ మే క్షేమశ్చ మే ధృతిశ్చ మే
విశ్వం చ మే మహశ్చ మే సంవిచ్చ మే జ్ఞాత్రం చ మే
సూశ్చ మే ప్రసూశ్చ మే సీరం చ మే లయశ్చ మ ఋతం చ
మేఽమృతం చ మేఽయక్ష్మం చ మేఽనామయచ్చ మే జీవాతుశ్చ మే
దీర్ఘాయుత్వం చ మేఽనమిత్రం చ మేఽభయం చ మే సుగం చ
మే శయనం చ మే సూషా చ మే సుదినం చ మే ..

ఓం శాంతిః శాంతిః శాంతిః ..

.. శివోపాసన మంత్రాః ..

నిధనపతయే నమః . నిధనపతాంతికాయ నమః . ఊర్ధ్వాయ
నమః . ఊర్ధ్వలింగాయ నమః . హిరణ్యాయ నమః . హిరణ్యలింగాయ
నమః . సువర్ణాయ నమః . సుర్వర్ణలింగాయ నమః . దివ్యాయ నమః .
దివ్యలింగాయ నమః . భవాయ నమః . భవలింగాయ నమః . శర్వాయ
నమః . శర్వలింగాయ నమః . శివాయ నమః . శివలింగాయ నమః .
జ్వలాయ నమః . జ్వలలింగాయ నమః . ఆత్మాయ నమః . ఆత్మలింగాయ
నమః . పరమాయ నమః . పరమలింగాయ నమః . ఏతథ్సోమస్య సూర్యస్య
సర్వలింగగ్గ్ స్థాపయతి పాణిమంత్రం పవిత్రం ..

సద్యోజాతం ప్రపద్యామి సద్యోజాతాయ వై నమో నమః .
భవే భవే నాతిభవే భవస్వ మాం . భవోద్భవాయ
నమః .. వామదేవాయ నమో జ్యేష్ఠాయ నమశ్శ్రేష్ఠాయ
నమో రుద్రాయ నమః కాలాయ నమః కలవికరణాయ నమో
బలవికరణాయ నమో బలాయ నమో బలప్రమథనాయ
నమస్సర్వభూతదమనాయ నమో మనోన్మనాయ నమః ..

అఘోరేభ్యోఽథ ఘోరేభ్యో ఘోరఘోరతరేభ్యః . సర్వేభ్యః
సర్వశర్వేభ్యో నమస్తే అస్తు రుద్రరూపేభ్యః .. తత్పురుషాయ
విద్మహే మహాదేవాయ ధీమహి . తన్నో రుద్రః ప్రచోదయాత్ ..

ఈశానస్సర్వవిద్యానామీశ్వరస్సర్వ భూతానాం
బ్రహ్మాఽధిపతిర్బ్రహ్మణోఽధిపతిర్బ్రహ్మా శివో మే అస్తు
సదాశివోం ..

నమో హిరణ్యబాహవే హిరణ్యవర్ణాయ హిరణ్యరూపాయ హిరణ్యపతయేఽమ్బికాపతయ
ఉమాపతయే పశుపతయే నమో నమః . ఋతꣳ సత్యం పరం బ్రహ్మ
పురుషం కృష్ణపింగలం . ఊర్ధ్వరేతం విరూపాక్షం
విశ్వరూపాయ వై నమో నమః .. సర్వో వై రుద్రస్తస్మై
రుద్రాయ నమో అస్తు . పురుషో వై రుద్రస్సన్మహో నమో నమః .
విశ్వం భూతం భువనం చిత్రం బహుధా జాతం జాయమానం
చ యత్ . సర్వో హ్యేష రుద్రస్తస్మై రుద్రాయ నమో అస్తు .
కద్రుద్రాయ ప్రచేతసే మీఢుష్టమాయ తవ్యసే . వో చేమ
శంతమꣳ హృదే . సర్వో హ్యేష రుద్రస్తస్మై రుద్రాయ
నమో అస్తు ..

          ధ్యానం
ఆపాతాలనభఃస్థలాంతభువనబ్రహ్మాండమావిస్ఫుర
జ్జ్యోతిః స్ఫాటికలింగమౌలివిలసత్ పూర్ణేందువాంతామృతైః .
అస్తోకాప్లుతమేకమీశమనిశం రుద్రానువాకాంజపన్
ధ్యాయేదీప్సిత సిద్ధయేఽద్రుతపదం విప్రోఽభిషింజేచ్ఛివం ..

బ్రహ్మాండవ్యాప్తదేహా భసితహిమరుచా భాసమానా భుజంగైః
కంఠే కాలాః కపర్దాకలిత శశికలాశ్చండకోదండహస్తాః .
త్ర్యక్షా రుద్రాక్షమాలాః ప్రణతభయహరాః శాంభవా మూర్తిభేదాః
రుద్రాః శ్రీరుద్రసూక్తప్రకటితవిభవా నః ప్రయచ్ఛంతు సౌఖ్యం ..

.. శ్రీ రుద్రప్రశ్నః నమకం) ..
         .. అథ శ్రీరుద్రప్రశ్నః ..

శ్రీ గురుభ్యో నమః . హరిః ఓ3మ్ .
ఓం గణానాం త్వా గణపతిꣳ హవామహే కవిం కవీనాముపమశ్రవస్తమం .
జ్యేష్ఠరాజం బ్రహ్మణాం బ్రహ్మణస్పత ఆ నః శృణ్వన్నూతిభిస్సీద సాదనం ..

          .. ఓం నమో భగవతే రుద్రాయ ..

నమస్తే రుద్రమన్యవ ఉతోత ఇషవే నమః .
నమస్తే అస్తు ధన్వనే బాహుభ్యాముత తే నమః .. 11..

యాత ఇషుః శివతమా శివం బభూవ తే ధనుః .
శివా శరవ్యా యా తవ తయా నో రుద్ర మృడయ .. 12..

యా తే రుద్ర శివా తనూరఘోరాఽపాపకాశినీ .
తయా నస్తనువా శంతమయా గిరిశంతాభిచాకశీహి .. 13..

యామిషుం గిరిశంత హస్తే బిభర్ష్యస్తవే .
శివాం గిరిత్ర తాం కురు మా హిꣳసీః పురుషం జగత్ .. 14..

శివేన వచసా త్వా గిరిశాచ్ఛా వదామసి .
యథా నః సర్వమిజ్జగదయక్ష్మసుమనా అసత్ .. 15..

అధ్యవోచదధి వక్తా ప్రథమో దైవ్యో భిషక్ .
అహీశ్చ సర్వాంజంభయంత్సర్వాశ్చ యాతుధాన్యః .. 16..

అసౌ యస్తామ్రో అరుణ ఉత బభ్రుః సుమంగలః .
యే చేమారుద్రా అభితో దిక్షు .
శ్రితాః సహస్రశోఽవైషాహేడ ఈమహే .. 17..

అసౌ యోఽవసర్పతి నీలగ్రీవో విలోహితః .
ఉతైనం గోపా అదృశన్నదృశన్నుదహార్యః .
ఉతైనం విశ్వా భూతాని స దృష్టో మృడయాతి నః .. 18..

నమో అస్తు నీలగ్రీవాయ సహస్రాక్షాయ మీఢుషే .
అథో యే అస్య సత్వానోఽహం తేభ్యోఽకరన్నమః .. 19..

ప్రముంచ ధన్వనస్త్వముభయోరార్త్నియోర్జ్యాం .
యాశ్చ తే హస్త ఇషవః పరా తా భగవో వప .. 110..

అవతత్య ధనుస్త్వ సహస్రాక్ష శతేషుధే .
నిశీర్య శల్యానాం ముఖా శివో నః సుమనా భవ .. 111..

విజ్యం ధనుః కపర్దినో విశల్యో బాణవా ఉత .
అనేశన్నస్యేషవ ఆభురస్య నిషంగథిః .. 112..

యా తే హేతిర్మీఢుష్టమ హస్తే బభూవ తే ధనుః .
తయాఽస్మాన్విశ్వతస్త్వమయక్ష్మయా పరిబ్భుజ .. 113..

నమస్తే అస్త్వాయుధాయానాతతాయ ధృష్ణవే .
ఉభాభ్యాముత తే నమో బాహుభ్యాం తవ ధన్వనే .. 114..

పరి తే ధన్వనో హేతిరస్మాన్వ్రుణక్తు విశ్వతః .
అథో య ఇషుధిస్తవారే అస్మన్నిధేహి తం .. 115..

నమస్తే అస్తు భగవన్ విశ్వేశ్వరాయ మహాదేవాయ త్ర్యంబకాయ
త్రిపురాంతకాయ త్రికాగ్నికాలాయ కాలాగ్నిరుద్రాయ  var  త్రికాలాగ్ని
నీలకంఠాయ మ్రుత్యుంజయాయ సర్వేశ్వరాయ
సదాశివాయ శ్రీమన్మహాదేవాయ నమః .. 20..

నమో హిరణ్యబాహవే సేనాన్యే దిశాం చ పతయే నమో నమో
వృక్షేభ్యో హరికేశేభ్యః పశూనాం పతయే నమో నమః
సస్పించరాయ త్విషీమతే పథీనాం పతయే నమో నమో
బభ్లుశాయ వివ్యాధినేఽన్నానాం పతయే నమో నమో
హరికేశాయోపవీతినే పుష్టానాం పతయే నమో నమో
భవస్య హేత్యై జగతాం పతయే నమో నమో
రుద్రాయాతతావినే క్షేత్రాణాం పతయే నమో నమః
సూతాయాహంత్యాయ వనానాం పతయే నమో నమః .. 21..

రోహితాయ స్థపతయే వృక్షాణాం పతయే నమో నమో
మంత్రిణే వాణిజాయ కక్షాణాం పతయే నమో నమో
భువంతయే వారివస్కృతాయౌషధీనాం పతయే నమో నమ
ఉచ్చైర్ఘోషాయాక్రందయతే పత్తీనాం పతయే నమో నమః
కృత్స్నవీతాయ ధావతే సత్వనాం పతయే నమః .. 22..

నమః సహమానాయ నివ్యాధిన ఆవ్యాధినీనాం
పతయే నమో నమః
కకుభాయ నిషంగిణే స్తేనానాం పతయే నమో నమో
నిషంగిణ ఇషుధిమతే తస్కరాణాం పతయే నమో నమో
వంచతే పరివంచతే స్తాయూనాం పతయే నమో నమో
నిచేరవే పరిచరాయారణ్యానాం పతయే నమో నమః
సృకావిభ్యో జిఘాసద్భ్యో ముష్ణతాం పతయే నమో నమో
ఽసిమద్భ్యో నక్తం చరద్భ్యః ప్రకృంతానాం పతయే నమో నమ
ఉష్ణీషిణే గిరిచరాయ కులుంచానాం పతయే నమో నమః .. 31..

ఇషుమద్భ్యో ధన్వావిభ్యశ్చ వో నమో నమ
ఆతన్వానేభ్యః ప్రతిదధానేభ్యశ్చ వో నమో నమ
ఆయచ్ఛద్భ్యో విసృజద్భ్యశ్చ వో నమో నమో
ఽస్యద్భ్యో విద్ధ్యద్భ్యశ్చ వో నమో నమ
ఆసీనేభ్యః శయానేభ్యశ్చ వో నమో నమః
స్వపద్భ్యో జాగ్రద్భ్యశ్చ వో నమో నమ
స్తిష్ఠద్భ్యో ధావద్భ్యశ్చ వో నమో నమః
సభాభ్యః సభాపతిభ్యశ్చ వో నమో నమో
అశ్వేభ్యోఽశ్వపతిభ్యశ్చ వో నమః .. 32..

నమ ఆవ్యధినీభ్యో వివిధ్యంతీభ్యశ్చ వో నమో నమ
ఉగణాభ్యస్తృహతీభ్యశ్చ వో నమో నమో
గృత్సేభ్యో గ్రుత్సపతిభ్యశ్చ వో నమో నమో
వ్రాతేభ్యో వ్రాతపతిభ్యశ్చ వో నమో నమో
గణేభ్యో గణపతిభ్యశ్చ వో నమో నమో
విరూపేభ్యో విశ్వరూపేభ్యశ్చ వో నమో నమో
మహద్భ్యః క్షుల్లకేభ్యశ్చ వో నమో నమో
రథిభ్యోఽరథేభ్యశ్చ వో నమో నమో రథేభ్యః .. 41..

రథపతిభ్యశ్చ వో నమో నమః
సేనాభ్యః సేననిభ్యశ్చ వో నమో నమః
క్షత్తృభ్యః సంగ్రహీతృభ్యశ్చ వో నమో నమ
స్తక్షభ్యో రథకారేభ్యశ్చ వో నమో నమః
కులాలేభ్యః కర్మారేభ్యశ్చ వో నమో నమః
పుంజిష్టేభ్యో నిషాదేభ్యశ్చ వో నమో నమ
ఇషుకృద్భ్యో ధన్వకృద్భ్యశ్చ వో నమో నమో
మ్రుగయుభ్యః శ్వనిభ్యశ్చ వో నమో నమః
శ్వభ్యః శ్వపతిభ్యశ్చ వో నమః .. 42..

నమో భవాయ చ రుద్రాయ చ నమః శర్వాయ చ పశుపతయే చ
నమో నీలగ్రీవాయ చ శితికంఠాయ చ
నమః కపర్దినే చ వ్యుప్తకేశాయ చ
నమః సహస్రాక్షాయ చ శతధన్వనే చ
నమో గిరిశాయ చ శిపివిష్టాయ చ
నమో మీఢుష్టమాయ చేషుమతే చ నమో హ్రస్వాయ చ వామనాయ చ
నమో బృహతే చ వర్షీయసే చ
నమో వృద్ధాయ చ సంవృద్ధ్వనే చ .. 51..

నమో అగ్రియాయ చ ప్రథమాయ చ నమ ఆశవే చాజిరాయ చ
నమ్ః శీఘ్రియాయ చ శీభ్యాయ చ
నం ఊర్మ్యాయ చావస్వన్యాయ చ
నమః స్రోతస్యాయ చ ద్వీప్యాయ చ .. 52..

నమో జ్యేష్ఠాయ చ కనిష్ఠాయ చ
నమః పూర్వజాయ చాపరజాయ చ
నమో మధ్యమాయ చాపగల్భాయ చ
నమో జఘన్యాయ చ బుధ్నియాయ చ
నమః సోభ్యాయ చ ప్రతిసర్యాయ చ
నమో యామ్యాయ చ క్షేమ్యాయ చ
నమ ఉర్వర్యాయ చ ఖల్యాయ చ
నమః శ్లోక్యాయ చావసాన్యాయ చ
నమో వన్యాయ చ కక్ష్యాయ చ
నమః శ్రవాయ చ ప్రతిశ్రవాయ చ .. 61..

నమ ఆశుషేణాయ చాశురథాయ చ
నమః శూరాయ చావభిందతే చ
నమో వర్మిణే చ వరూథినే చ
నమో బిల్మినే చ కవచినే చ
నమః శ్రుతాయ చ  శ్రుతసేనాయ చ .. 62..

నమో దుందుభ్యాయ చాహనన్యాయ చ నమో ధృష్ణవే చ ప్రమృశాయ చ
నమో దూతాయ చ ప్రహితాయ చ నమో నిషంగిణే చేషుధిమతే చ
నమస్తీక్ష్ణేషవే చాయుధినే చ నమః స్వాయుధాయ చ సుధన్వనే చ
నమః స్రుత్యాయ చ పథ్యాయ చ నమః కాట్యాయ చ నీప్యాయ చ
నమః సూద్యాయ చ సరస్యాయ చ నమో నాద్యాయ చ వైశంతాయ చ .. 71..

నమః కూప్యాయ చావట్యాయ చ నమో వర్ష్యాయ చావర్ష్యాయ చ
నమో మేఘ్యాయ చ విద్యుత్యాయ చ నమ ఈఘ్రియాయ చాతప్యాయ చ
నమో వాత్యాయ చ రేష్మియాయ చ
నమో వాస్తవ్యాయ చ వాస్తుపాయ చ .. 72..

నమః సోమాయ చ రుద్రాయ చ నమస్తామ్రాయ చారుణాయ చ
నమః శంగాయ చ పశుపతయే చ నమ ఉగ్రాయ చ భీమాయ చ
నమో అగ్రేవధాయ చ దూరేవధాయ చ
నమో హంత్రే చ హనీయసే చ నమో వృక్షేభ్యో హరికేశేభ్యో
నమస్తారాయ నమః శంభవే చ మయోభవే చ
నమః శంకరాయ చ మయస్కరాయ చ
నమః శివాయ  చ శివతరాయ చ .. 81..

నమస్తీర్థ్యాయ చ కూల్యాయ చ
నమః పార్యాయ చావార్యాయ చ
నమః ప్రతరణాయ చోత్తరణాయ చ
నమ ఆతార్యాయ చాలాద్యాయ చ
నమః శష్ప్యాయ చ ఫేన్యాయ చ నమః
సికత్యాయ చ ప్రవాహ్యాయ చ .. 82..

నమ ఇరిణ్యాయ చ ప్రపథ్యాయ చ
నమః కిశిలాయ చ క్షయణాయ చ
నమః కపర్దినే చ పులస్తయే చ
నమో గోష్ఠ్యాయ చ గృహ్యాయ చ
నమస్తల్ప్యాయ చ గేహ్యాయ చ
నమః కాట్యాయ చ గహ్వరేష్ఠాయ చ
నమో హృదయ్యాయ చ నివేష్ప్యాయ చ
నమః పాꣳసవ్యాయ చ రజస్యాయ చ
నమః శుష్క్యాయ చ హరిత్యాయ చ
నమో లోప్యాయ చోలప్యాయ చ .. 91..

నమ ఊర్వ్యాయ చ సూర్మ్యాయ చ
నమః పర్ణ్యాయ చ పర్ణశద్యాయ చ
నమోఽపగురమాణాయ చాభిఘ్నతే చ
నమ ఆఖ్ఖిదతే చ ప్రఖ్ఖిదతే చ
నమో వః కిరికేభ్యో దేవానా హృదయేభ్యో
నమో విక్షీణకేభ్యో నమో విచిన్వత్కేభ్యో
నమ ఆనిర్హతేభ్యో నమ ఆమీవత్కేభ్యః .. 92..

ద్రాపే అంధసస్పతే దరిద్రన్నీలలోహిత .
ఏషాం పురుషాణామేషాం పశూనాం మా భేర్మారో మో ఏషాం
కించనామమత్ .. 101..

యా తే రుద్ర శివా తనూః శివా విశ్వాహ భేషజీ .
శివా రుద్రస్య భేషజీ తయా నో మృడ జీవసే .. 102..

ఇమారుద్రాయ తవసే కపర్దినే క్షయద్వీరాయ ప్రభరామహే మతిం .
యథా నః శమసద్ద్విపదే చతుష్పదే విశ్వం పుష్టం గ్రామే
ఆస్మిన్ననాతురం .. 103..

మృడా నో రుద్రోతనో మయస్కృధి క్షయద్వీరాయ నమసా విధేమ తే .
యచ్ఛం చ యోశ్చ మనురాయజే పితా తదశ్యామ తవ రుద్ర ప్రణీతౌ .. 104..

మా నో మహాంతముత మా నో అర్భకం
మా న ఉక్షంతముత మా న ఉక్షితం .
మా నో వధీః పితరం మోత మాతరం ప్రియా మా
నస్తనువో రుద్ర రీరిషః .. 105..

మానస్తోకే తనయే మా న ఆయుషి మా నో గోషు
మా నో అశ్వేషు రీరిషః .
వీరాన్మా నో రుద్ర భామితోఽవధీర్హవిష్మంతో
నమసా విధేమ తే .. 106..

ఆరాత్తే గోఘ్న ఉత్త పూరుషఘ్నే క్షయద్వీరాయ
సుమ్నమస్మే తే అస్తు .
రక్షా చ నో అధి చ దేవ బ్రూహ్యథా చ నః
శర్మ యచ్ఛ ద్విబర్హాః .. 107..

స్తుహి శ్రుతం గర్తసదం యువానం మృగన్న భీమముపహత్నుముగ్రం .
మ్రుడా జరిత్రే రుద్ర స్తవానో అన్యంతే
అస్మన్నివపంతు సేనాః .. 108..

పరిణో రుద్రస్య హేతిర్వృణక్తు పరి త్వేషస్య దుర్మతిరఘాయోః .
అవ స్థిరా మఘవద్భ్యస్తనుష్వ మీఢ్వస్తోకాయ
తనయాయ మ్రుడయ .. 109..

మీఢుష్టమ శివతమ శివో నః సుమనా భవ .
పరమే వ్రుక్ష ఆయుధం నిధాయ కృత్తిం వసాన
ఆచర పినాకం విభ్రదాగహి .. 1010..

వికిరిద విలోహిత నమస్తే అస్తు భగవః .
యాస్తే సహస్రహేతయోఽన్యమస్మన్నివపంతు తాః .. 1011..

సహస్రాణి సహస్రధా బాహువోస్తవ హేతయః .
తాసామీశానో భగవః పరాచీనా ముఖా కృధి .. 1012..

సహస్రాణి సహస్రశో యే రుద్రా అధి భూమ్యాం .
తేషాసహస్రయోజనేఽవధన్వాని తన్మసి .. 111..

అస్మిన్ మహత్యర్ణవేఽన్తరిక్షే భవా అధి .. 112..

నీలగ్రీవాః శితికంఠాః శర్వా అధః క్షమాచరాః .. 113..

నీలగ్రీవాః శితికంఠా దివరుద్రా ఉపశ్రితాః .. 114..

యే వృక్షేషు సస్పింజరా నీలగ్రీవా విలోహితాః .. 115..

యే భూతానామధిపతయో విశిఖాసః కపర్దినః .. 116..

యే అన్నేషు వివిధ్యంతి పాత్రేషు పిబతో జనాన్ .. 117..

యే పథాం పథిరక్షయ ఐలబృదా యవ్యుధః .. 118..

యే తీర్థాని ప్రచరంతి సృకావంతో నిషంగిణః .. 119..

య ఏతావంతశ్చ భూయాసశ్చ దిశో రుద్రా వితస్థిరే
తేషాసహస్రయోజనే . అవధన్వాని తన్మసి .. 1110..

నమో రుద్రేభ్యో యే పృథివ్యాం యే . అంతరిక్షే
యే దివి యేషామన్నం వాతో వర్షమిషవస్తేభ్యో దశ
ప్రాచీర్దశ దక్షిణా దశ ప్రతీచీర్దశోదీచీర్దశోర్ధ్వాస్తేభ్యో
నమస్తే నో మృడయంతు తే యం ద్విష్మో యశ్చ నో ద్వేష్టి
తం వో జంభే దధామి .. 1111..

త్ర్యంబకం యజామహే సుగంధిం పుష్టివర్ధనం .
ఉర్వారుకమివ బంధనాన్మృత్యోర్ముక్షీయ మాఽమృతాత్ .. 1..

యో రుద్రో అగ్నౌ యో అప్సు య ఓషధీషు .
యో రుద్రో విశ్వా భువనాఽఽవివేశ
తస్మై రుద్రాయ నమో అస్తు .. 2..

తముష్టుహి యః స్విషుః సుధన్వా యో విశ్వస్య క్షయతి భేషజస్య .
యక్ష్వామహే సౌమనసాయ రుద్రం నమోభిర్దేవమసురం దువస్య .. 3..

అయం మే హస్తో భగవానయం మే భగవత్తరః .
అయం మే విశ్వభేషజోఽయ శివాభిమర్శనః .. 4..

యే తే సహస్రమయుతం పాశా మృత్యో మర్త్యాయ హంతవే .
తాన్ యజ్ఞస్య మాయయా సర్వానవ యజామహే .
మృత్యవే స్వాహా మృత్యవే స్వాహా .. 5..

ఓం నమో భగవతే రుద్రాయ విష్ణవే మృత్యుర్మే పాహి .
ప్రాణానాం గ్రంథిరసి రుద్రో మా విశాంతకః .
తేనాన్నేనాప్యాయస్వ .. 6..

నమో రుద్రాయ విష్ణవే మృత్యుర్మే పాహి
          .. ఓం శాంతిః శాంతిః శాంతిః ..

   .. ఇతి శ్రీకృష్ణయజుర్వేదీయ తైత్తిరీయ సంహితాయాం
   చతుర్థకాండే పంచమః ప్రపాఠకః ..

.. చమకప్రశ్నః ..
ఓం అగ్నావిష్ణూ సజోషసేమా వర్ధంతు వాం గిరః .
ద్యుమ్నైర్వాజేభిరాగతం . వాజశ్చ మే ప్రసవశ్చ మే
ప్రయతిశ్చ మే ప్రసితిశ్చ మే ధీతిశ్చ మే క్రతుశ్చ
మే స్వరశ్చ మే శ్లోకశ్చ మే శ్రావశ్చ మే శ్రుతిశ్చ
మే జ్యోతిశ్చ మే సువశ్చ మే ప్రాణశ్చ మేఽపానశ్చ మే
వ్యానశ్చ మేఽసుశ్చ మే చిత్తం చ మ ఆధీతం చ మే
వాక్చ మే మనశ్చ మే చక్షుశ్చ మే శ్రోత్రం చ మే
దక్షశ్చ మే బలం చ మ ఓజశ్చ మే సహశ్చ మ
ఆయుశ్చ మే జరా చ మ ఆత్మా చ మే తనూశ్చ మే శర్మ
చ మే వర్మ చ మేఽఙ్గాని చ మేఽస్థాని చ మే పరూꣳషి
చ మే శరీరాణి చ మే .. 1..

జ్యైష్ఠ్యం చ మ ఆధిపత్యం చ మే మన్యుశ్చ మే భామశ్చ
మేఽమశ్చ మేఽమ్భశ్చ మే జేమా చ మే మహిమా చ మే
వరిమా చ మే ప్రథిమా చ మే వర్ష్మా చ మే ద్రాఘుయా చ మే
వృద్ధం చ మే వృద్ధిశ్చ మే సత్యం చ మే శ్రద్ధా చ
మే జగచ్చ మే ధనం చ మే వశశ్చ మే త్విషిశ్చ మే
క్రీడా చ మే మోదశ్చ మే జాతం చ మే జనిష్యమాణం చ మే
సూక్తం చ మే సుకృతం చ మే విత్తం చ మే వేద్యం చ మే
భూతం చ మే భవిష్యచ్చ మే సుగం చ మే సుపథం చ మ
ఋద్ధం చ మ ఋద్ధిశ్చ మే కౢప్తం చ మే కౢప్తిశ్చ
మే మతిశ్చ మే సుమతిశ్చ మే .. 2..

శం చ మే మయశ్చ మే ప్రియం చ మేఽనుకామశ్చ మే
కామశ్చ మే సౌమనసశ్చ మే భద్రం చ మే శ్రేయశ్చ మే
వస్యశ్చ మే యశశ్చ మే భగశ్చ మే ద్రవిణం చ మే
యంతా చ మే ధర్తా చ మే క్షేమశ్చ మే ధృతిశ్చ మే
విశ్వం చ మే మహశ్చ మే సంవిచ్చ మే జ్ఞాత్రం చ మే
సూశ్చ మే ప్రసూశ్చ మే సీరం చ మే లయశ్చ మ ఋతం చ
మేఽమృతం చ మేఽయక్ష్మం చ మేఽనామయచ్చ మే జీవాతుశ్చ
మే దీర్ఘాయుత్వం చ మేఽనమిత్రం చ మేఽభయం చ మే సుగం చ
మే శయనం చ మే సూషా చ మే సుదినం చ మే .. 3..

ఊర్క్చ మే సూనృతా చ మే పయశ్చ మే రసశ్చ మే
ఘృతం చ మే మధు చ మే సగ్ధిశ్చ మే సపీతిశ్చ మే
కృషిశ్చ మే వృష్టిశ్చ మే జైత్రం చ మ ఔద్భిద్యం
చ మే రయిశ్చ మే రాయశ్చ మే పుష్టం చ మే పుష్టిశ్చ మే
విభు చ మే ప్రభు చ మే బహు చ మే భూయశ్చ మే పూర్ణం
చ మే పూర్ణతరం చ మేఽక్షితిశ్చ మే కూయవాశ్చ మేఽన్నం
చ మేఽక్షుచ్చ మే వ్రీహయశ్చ మే యవాశ్చ మే మాషాశ్చ
మే తిలాశ్చ మే ముద్గాశ్చ మే ఖల్వాశ్చ మే గోధూమాశ్చ మే
మసురాశ్చ మే ప్రియంగవశ్చ మేఽణవశ్చ మే శ్యామకాశ్చ
మే నీవారాశ్చ మే .. 4..

అశ్మా చ మే మృత్తికా చ మే గిరయశ్చ మే పర్వతాశ్చ మే
సికతాశ్చ మే వనస్పతయశ్చ మే హిరణ్యం చ మేఽయశ్చ
మే సీసం చ మే త్రపుశ్చ మే శ్యామం చ మే లోహం చ
మేఽగ్నిశ్చ మ ఆపశ్చ మే వీరుధశ్చ మ ఓషధయశ్చ
మే కృష్టపచ్యం చ మేఽకృష్టపచ్యం చ మే గ్రామ్యాశ్చ
మే పశవ ఆరణ్యాశ్చ యజ్ఞేన కల్పంతాం విత్తం చ మే
విత్తిశ్చ మే భూతం చ మే భూతిశ్చ మే వసు చ మే
వసతిశ్చ మే కర్మ చ మే శక్తిశ్చ మేఽర్థశ్చ మ
ఏమశ్చ మ ఇతిశ్చ మే గతిశ్చ మే .. 5..

అగ్నిశ్చ మ ఇంద్రశ్చ మే సోమశ్చ మ ఇంద్రశ్చ మే సవితా
చ మ ఇంద్రశ్చ మే సరస్వతీ చ మ ఇంద్రశ్చ మే పూషా చ
మ ఇంద్రశ్చ మే బృహస్పతిశ్చ మ ఇంద్రశ్చ మే మిత్రశ్చ
మ ఇంద్రశ్చ మే వరుణశ్చ మ ఇంద్రశ్చ మే త్వష్టా చ
మ ఇంద్రశ్చ మే ధాతా చ మ ఇంద్రశ్చ మే విష్ణుశ్చ మ
ఇంద్రశ్చ మేఽశ్వినౌ చ మ ఇంద్రశ్చ మే మరుతశ్చ మ
ఇంద్రశ్చ మే విశ్వే చ మే దేవా ఇంద్రశ్చ మే పృథివీ చ
మ ఇంద్రశ్చ మేఽన్తరిక్షం చ మ ఇంద్రశ్చ మే ద్యౌశ్చ
మ ఇంద్రశ్చ మే దిశశ్చ మ ఇంద్రశ్చ మే మూర్ధా చ మ
ఇంద్రశ్చ మే ప్రజాపతిశ్చ మ ఇంద్రశ్చ మే .. 6..

అꣳశుశ్చ మే రశ్మిశ్చ మేఽదాభ్యశ్చ మేఽధిపతిశ్చ
మ ఉపాꣳశుశ్చ మేఽన్తర్యామశ్చ మ ఐంద్రవాయవశ్చ
మే మైత్రావరుణశ్చ మ ఆశ్వినశ్చ మే ప్రతిప్రస్థానశ్చ మే
శుక్రశ్చ మే మంథీ చ మ ఆగ్రయణశ్చ మే వైశ్వదేవశ్చ
మే ధ్రువశ్చ మే వైశ్వానరశ్చ మ ఋతుగ్రహాశ్చ
మేఽతిగ్రాహ్యాశ్చ మ ఐంద్రాగ్నశ్చ మే వైశ్వదేవశ్చ
మే మరుత్వతీయాశ్చ మే మాహేంద్రశ్చ మ ఆదిత్యశ్చ
మే సావిత్రశ్చ మే సారస్వతశ్చ మే పౌష్ణశ్చ మే
పాత్నీవతశ్చ మే హారియోజనశ్చ మే .. 7..

ఇధ్మశ్చ మే బర్హిశ్చ మే వేదిశ్చ మే ధిష్ణియాశ్చ మే
స్రుచశ్చ మే చమసాశ్చ మే గ్రావాణశ్చ మే స్వరవశ్చ
మ ఉపరవాశ్చ మేఽధిషవణే చ మే ద్రోణకలశశ్చ
మే వాయవ్యాని చ మే పూతభృచ్చ మ ఆధవనీయశ్చ మ
ఆగ్నీధ్రం చ మే హవిర్ధానం చ మే గృహాశ్చ మే సదశ్చ
మే పురోడాశాశ్చ మే పచతాశ్చ మేఽవభృథశ్చ మే
స్వగాకారశ్చ మే .. 8..

అగ్నిశ్చ మే ఘర్మశ్చ మేఽర్కశ్చ మే సూర్యశ్చ మే
ప్రాణశ్చ మేఽశ్వమేధశ్చ మే పృథివీ చ మేఽదితిశ్చ మే
దితిశ్చ మే ద్యౌశ్చ మే శక్క్వరీరంగులయో దిశశ్చ
మే యజ్ఞేన కల్పంతామృక్చ మే సామ చ మే స్తోమశ్చ మే
యజుశ్చ మే దీక్షా చ మే తపశ్చ మ ఋతుశ్చ మే వ్రతం
చ మేఽహోరాత్రయోర్వృష్ట్యా బృహద్రథంతరే చ మే యజ్ఞేన
కల్పేతాం .. 9..

గర్భాశ్చ మే వత్సాశ్చ మే త్ర్యవిశ్చ మే త్ర్యవీ చ మే
దిత్యవాట్ చ మే దిత్యౌహీ చ మే పంచావిశ్చ మే పంచావీ
చ మే త్రివత్సశ్చ మే త్రివత్సా చ మే తుర్యవాట్ చ మే
తుర్యౌహీ చ మే పష్ఠవాట్ చ మే పష్ఠౌహీ చ మ ఉక్షా చ
మే వశా చ మ ఋషభశ్చ మే వేహచ్చ మేఽనడ్వాంచ
మే ధేనుశ్చ మ ఆయుర్యజ్ఞేన కల్పతాం ప్రాణో యజ్ఞేన
కల్పతామపానో యజ్ఞేన కల్పతాం వ్యానో యజ్ఞేన కల్పతాం
చక్షుర్యజ్ఞేన కల్పతాగ్ శ్రోత్రం యజ్ఞేన కల్పతాం మనో
యజ్ఞేన కల్పతాం వాగ్యజ్ఞేన కల్పతామాత్మా యజ్ఞేన కల్పతాం
యజ్ఞో యజ్ఞేన కల్పతాం .. 10..

ఏకా చ మే తిస్రశ్చ మే పంచ చ మే సప్త చ మే నవ
చ మ ఏకాదశ చ మే త్రయోదశ చ మే పంచదశ చ
మే సప్తదశ చ మే నవదశ చ మ ఏకవిꣳశతిశ్చ
మే త్రయోవిꣳశతిశ్చ మే పంచవిꣳశతిశ్చ
మే సప్తవిꣳశతిశ్చ మే నవవిꣳశతిశ్చ
మ ఏకత్రిꣳశచ్చ మే త్రయస్త్రిꣳశచ్చ మే
చతస్రశ్చ మేఽష్టౌ చ మే ద్వాదశ చ మే షోడశ
చ మే విꣳశతిశ్చ మే చతుర్విꣳశతిశ్చ
మేఽష్టావిꣳశతిశ్చ మే ద్వాత్రిꣳశచ్చ మే
షట్త్రిꣳశచ్చ మే చత్వరిꣳశచ్చ మే
చతుశ్చత్వారిꣳశచ్చ మేఽష్టాచత్వారిꣳశచ్చ మే
వాజశ్చ ప్రసవశ్చాపిజశ్చ క్రతుశ్చ సువశ్చ
మూర్ధా చ వ్యశ్నియశ్చాంత్యాయనశ్చాంత్యశ్చ భౌవనశ్చ
భువనశ్చాధిపతిశ్చ .. 11..

ఓం ఇడా దేవహూర్మనుర్యజ్ఞనీర్బృహస్పతిరుక్థామదాని
శꣳసిషద్విశ్వేదేవాః సూక్తవాచః పృథివీమాతర్మా మా
హిꣳసీర్మధు మనిష్యే మధు జనిష్యే మధు వక్ష్యామి
మధు వదిష్యామి మధుమతీం దేవేభ్యో వాచముద్యాసꣳ
శుశ్రూషేణ్యాం మనుష్యేభ్యస్తం మా దేవా అవంతు శోభాయై
పితరోఽనుమదంతు..

ఓం శాంతిః శాంతిః శాంతిః ..

   .. ఓం శాంతిః శాంతిః శాంతిః ..

   .. ఇతి శ్రీ కృష్ణయజుర్వేదీయ తైత్తిరీయ సంహితాయాం
          చతుర్థకాండే సప్తమః ప్రపాఠకః ..


Send corrections to P. P.  Narayanaswami

