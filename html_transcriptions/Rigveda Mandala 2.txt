 ఋగ్వేదః మండలం 2 

త్వమ॑గ్నే॒ ద్యుభి॒స్త్వమా॑శుశు॒క్షణి॒స్త్వమ॒ద్భ్యస్త్వమశ్మ॑న॒స్పరి॑ .
త్వం వనే॑భ్య॒స్త్వమోష॑ధీభ్య॒స్త్వం నృ॒ణాం నృ॑పతే జాయసే॒ శుచిః॑ .. 2.001.01
తవా॑గ్నే హో॒త్రం తవ॑ పో॒త్రమృ॒త్వియం॒ తవ॑ నే॒ష్ట్రం త్వమ॒గ్నిదృ॑తాయ॒తః .
తవ॑ ప్రశా॒స్త్రం త్వమ॑ధ్వరీయసి బ్ర॒హ్మా చాసి॑ గృ॒హప॑తిశ్చ నో॒ దమే॑ .. 2.001.02
త్వమ॑గ్న॒ ఇంద్రో॑ వృష॒భః స॒తామ॑సి॒ త్వం విష్ణు॑రురుగా॒యో న॑మ॒స్యః॑ .
త్వం బ్ర॒హ్మా ర॑యి॒విద్బ్ర॑హ్మణస్పతే॒ త్వం వి॑ధర్తః సచసే॒ పురం॑ధ్యా .. 2.001.03
త్వమ॑గ్నే॒ రాజా॒ వరు॑ణో ధృ॒తవ్ర॑త॒స్త్వం మి॒త్రో భ॑వసి ద॒స్మ ఈడ్యః॑ .
త్వమ॑ర్య॒మా సత్ప॑తి॒ర్యస్య॑ సం॒భుజం॒ త్వమంశో॑ వి॒దథే॑ దేవ భాజ॒యుః .. 2.001.04
త్వమ॑గ్నే॒ త్వష్టా॑ విధ॒తే సు॒వీర్యం॒ తవ॒ గ్నావో॑ మిత్రమహః సజా॒త్యం॑ .
త్వమా॑శు॒హేమా॑ రరిషే॒ స్వశ్వ్యం॒ త్వం న॒రాం శర్ధో॑ అసి పురూ॒వసుః॑ .. 2.001.05
త్వమ॑గ్నే రు॒ద్రో అసు॑రో మ॒హో ది॒వస్త్వం శర్ధో॒ మారు॑తం పృ॒క్ష ఈ॑శిషే .
త్వం వాతై॑రరు॒ణైర్యా॑సి శంగ॒యస్త్వం పూ॒షా వి॑ధ॒తః పా॑సి॒ ను త్మనా॑ .. 2.001.06
త్వమ॑గ్నే ద్రవిణో॒దా అ॑రం॒కృతే॒ త్వం దే॒వః స॑వి॒తా ర॑త్న॒ధా అ॑సి .
త్వం భగో॑ నృపతే॒ వస్వ॑ ఈశిషే॒ త్వం పా॒యుర్దమే॒ యస్తేఽవి॑ధత్ .. 2.001.07
త్వామ॑గ్నే॒ దమ॒ ఆ వి॒శ్పతిం॒ విశ॒స్త్వాం రాజా॑నం సువి॒దత్ర॑మృంజతే .
త్వం విశ్వా॑ని స్వనీక పత్యసే॒ త్వం స॒హస్రా॑ణి శ॒తా దశ॒ ప్రతి॑ .. 2.001.08
త్వామ॑గ్నే పి॒తర॑మి॒ష్టిభి॒ర్నర॒స్త్వాం భ్రా॒త్రాయ॒ శమ్యా॑ తనూ॒రుచం॑ .
త్వం పు॒త్రో భ॑వసి॒ యస్తేఽవి॑ధ॒త్త్వం సఖా॑ సు॒శేవః॑ పాస్యా॒ధృషః॑ .. 2.001.09
త్వమ॑గ్న ఋ॒భురా॒కే న॑మ॒స్య1॒॑స్త్వం వాజ॑స్య క్షు॒మతో॑ రా॒య ఈ॑శిషే .
త్వం వి భా॒స్యను॑ దక్షి దా॒వనే॒ త్వం వి॒శిక్షు॑రసి య॒జ్ఞమా॒తనిః॑ .. 2.001.10
త్వమ॑గ్నే॒ అది॑తిర్దేవ దా॒శుషే॒ త్వం హోత్రా॒ భార॑తీ వర్ధసే గి॒రా .
త్వమిళా॑ శ॒తహి॑మాసి॒ దక్ష॑సే॒ త్వం వృ॑త్ర॒హా వ॑సుపతే॒ సర॑స్వతీ .. 2.001.11
త్వమ॑గ్నే॒ సుభృ॑త ఉత్త॒మం వయ॒స్తవ॑ స్పా॒ర్హే వర్ణ॒ ఆ సం॒దృశి॒ శ్రియః॑ .
త్వం వాజః॑ ప్ర॒తర॑ణో బృ॒హన్న॑సి॒ త్వం ర॒యిర్బ॑హు॒లో వి॒శ్వత॑స్పృ॒థుః .. 2.001.12
త్వామ॑గ్న ఆది॒త్యాస॑ ఆ॒స్యం1॒॑ త్వాం జి॒హ్వాం శుచ॑యశ్చక్రిరే కవే .
త్వాం రా॑తి॒షాచో॑ అధ్వ॒రేషు॑ సశ్చిరే॒ త్వే దే॒వా హ॒విర॑దం॒త్యాహు॑తం .. 2.001.13
త్వే అ॑గ్నే॒ విశ్వే॑ అ॒మృతా॑సో అ॒ద్రుహ॑ ఆ॒సా దే॒వా హ॒విర॑దం॒త్యాహు॑తం .
త్వయా॒ మర్తా॑సః స్వదంత ఆసు॒తిం త్వం గర్భో॑ వీ॒రుధాం॑ జజ్ఞిషే॒ శుచిః॑ .. 2.001.14
త్వం తాన్సం చ॒ ప్రతి॑ చాసి మ॒జ్మనాగ్నే॑ సుజాత॒ ప్ర చ॑ దేవ రిచ్యసే .
పృ॒క్షో యదత్ర॑ మహి॒నా వి తే॒ భువ॒దను॒ ద్యావా॑పృథి॒వీ రోద॑సీ ఉ॒భే .. 2.001.15
యే స్తో॒తృభ్యో॒ గోఅ॑గ్రా॒మశ్వ॑పేశస॒మగ్నే॑ రా॒తిము॑పసృ॒జంతి॑ సూ॒రయః॑ .
అ॒స్మాంచ॒ తాఀశ్చ॒ ప్ర హి నేషి॒ వస్య॒ ఆ బృ॒హద్వ॑దేమ వి॒దథే॑ సు॒వీరాః॑ .. 2.001.16

య॒జ్ఞేన॑ వర్ధత జా॒తవే॑దసమ॒గ్నిం య॑జధ్వం హ॒విషా॒ తనా॑ గి॒రా .
స॒మి॒ధా॒నం సు॑ప్ర॒యసం॒ స్వ॑ర్ణరం ద్యు॒క్షం హోతా॑రం వృ॒జనే॑షు ధూ॒ర్షదం॑ .. 2.002.01
అ॒భి త్వా॒ నక్తీ॑రు॒షసో॑ వవాశి॒రేఽగ్నే॑ వ॒త్సం న స్వస॑రేషు ధే॒నవః॑ .
ది॒వ ఇ॒వేద॑ర॒తిర్మాను॑షా యు॒గా క్షపో॑ భాసి పురువార సం॒యతః॑ .. 2.002.02
తం దే॒వా బు॒ధ్నే రజ॑సః సు॒దంస॑సం ది॒వస్పృ॑థి॒వ్యోర॑ర॒తిం న్యే॑రిరే .
రథ॑మివ॒ వేద్యం॑ శు॒క్రశో॑చిషమ॒గ్నిం మి॒త్రం న క్షి॒తిషు॑ ప్ర॒శంస్యం॑ .. 2.002.03
తము॒క్షమా॑ణం॒ రజ॑సి॒ స్వ ఆ దమే॑ చం॒ద్రమి॑వ సు॒రుచం॑ హ్వా॒ర ఆ ద॑ధుః .
పృశ్న్యాః॑ పత॒రం చి॒తయం॑తమ॒క్షభిః॑ పా॒థో న పా॒యుం జన॑సీ ఉ॒భే అను॑ .. 2.002.04
స హోతా॒ విశ్వం॒ పరి॑ భూత్వధ్వ॒రం తము॑ హ॒వ్యైర్మను॑ష ఋంజతే గి॒రా .
హి॒రి॒శి॒ప్రో వృ॑ధసా॒నాసు॒ జర్భు॑ర॒ద్ద్యౌర్న స్తృభి॑శ్చితయ॒ద్రోద॑సీ॒ అను॑ .. 2.002.05
స నో॑ రే॒వత్స॑మిధా॒నః స్వ॒స్తయే॑ సందద॒స్వాన్ర॒యిమ॒స్మాసు॑ దీదిహి .
ఆ నః॑ కృణుష్వ సువి॒తాయ॒ రోద॑సీ॒ అగ్నే॑ హ॒వ్యా మను॑షో దేవ వీ॒తయే॑ .. 2.002.06
దా నో॑ అగ్నే బృహ॒తో దాః స॑హ॒స్రిణో॑ దు॒రో న వాజం॒ శ్రుత్యా॒ అపా॑ వృధి .
ప్రాచీ॒ ద్యావా॑పృథి॒వీ బ్రహ్మ॑ణా కృధి॒ స్వ1॒॑ర్ణ శు॒క్రము॒షసో॒ వి ది॑ద్యుతః .. 2.002.07
స ఇ॑ధా॒న ఉ॒షసో॒ రామ్యా॒ అను॒ స్వ1॒॑ర్ణ దీ॑దేదరు॒షేణ॑ భా॒నునా॑ .
హోత్రా॑భిర॒గ్నిర్మను॑షః స్వధ్వ॒రో రాజా॑ వి॒శామతి॑థి॒శ్చారు॑రా॒యవే॑ .. 2.002.08
ఏ॒వా నో॑ అగ్నే అ॒మృతే॑షు పూర్వ్య॒ ధీష్పీ॑పాయ బృ॒హద్ది॑వేషు॒ మాను॑షా .
దుహా॑నా ధే॒నుర్వృ॒జనే॑షు కా॒రవే॒ త్మనా॑ శ॒తినం॑ పురు॒రూప॑మి॒షణి॑ .. 2.002.09
వ॒యమ॑గ్నే॒ అర్వ॑తా వా సు॒వీర్యం॒ బ్రహ్మ॑ణా వా చితయేమా॒ జనా॒ఀ అతి॑ .
అ॒స్మాకం॑ ద్యు॒మ్నమధి॒ పంచ॑ కృ॒ష్టిషూ॒చ్చా స్వ1॒॑ర్ణ శు॑శుచీత దు॒ష్టరం॑ .. 2.002.10
స నో॑ బోధి సహస్య ప్ర॒శంస్యో॒ యస్మి॑న్సుజా॒తా ఇ॒షయం॑త సూ॒రయః॑ .
యమ॑గ్నే య॒జ్ఞము॑ప॒యంతి॑ వా॒జినో॒ నిత్యే॑ తో॒కే దీ॑ది॒వాంసం॒ స్వే దమే॑ .. 2.002.11
ఉ॒భయా॑సో జాతవేదః స్యామ తే స్తో॒తారో॑ అగ్నే సూ॒రయ॑శ్చ॒ శర్మ॑ణి .
వస్వో॑ రా॒యః పు॑రుశ్చం॒ద్రస్య॒ భూయ॑సః ప్ర॒జావ॑తః స్వప॒త్యస్య॑ శగ్ధి నః .. 2.002.12
యే స్తో॒తృభ్యో॒ గోఅ॑గ్రా॒మశ్వ॑పేశస॒మగ్నే॑ రా॒తిము॑పసృ॒జంతి॑ సూ॒రయః॑ .
అ॒స్మాంచ॒ తాఀశ్చ॒ ప్ర హి నేషి॒ వస్య॒ ఆ బృ॒హద్వ॑దేమ వి॒దథే॑ సు॒వీరాః॑ .. 2.002.13

సమి॑ద్ధో అ॒గ్నిర్నిహి॑తః పృథి॒వ్యాం ప్ర॒త్యఙ్విశ్వా॑ని॒ భువ॑నాన్యస్థాత్ .
హోతా॑ పావ॒కః ప్ర॒దివః॑ సుమే॒ధా దే॒వో దే॒వాన్య॑జత్వ॒గ్నిరర్హ॑న్ .. 2.003.01
నరా॒శంసః॒ ప్రతి॒ ధామా॑న్యం॒జంతి॒స్రో దివః॒ ప్రతి॑ మ॒హ్నా స్వ॒ర్చిః .
ఘృ॒త॒ప్రుషా॒ మన॑సా హ॒వ్యముం॒దన్మూ॒ర్ధన్య॒జ్ఞస్య॒ సమ॑నక్తు దే॒వాన్ .. 2.003.02
ఈ॒ళి॒తో అ॑గ్నే॒ మన॑సా నో॒ అర్హం॑దే॒వాన్య॑క్షి॒ మాను॑షా॒త్పూర్వో॑ అ॒ద్య .
స ఆ వ॑హ మ॒రుతాం॒ శర్ధో॒ అచ్యు॑త॒మింద్రం॑ నరో బర్హి॒షదం॑ యజధ్వం .. 2.003.03
దేవ॑ బర్హి॒ర్వర్ధ॑మానం సు॒వీరం॑ స్తీ॒ర్ణం రా॒యే సు॒భరం॒ వేద్య॒స్యాం .
ఘృ॒తేనా॒క్తం వ॑సవః సీదతే॒దం విశ్వే॑ దేవా ఆదిత్యా య॒జ్ఞియా॑సః .. 2.003.04
వి శ్ర॑యంతాముర్వి॒యా హూ॒యమా॑నా॒ ద్వారో॑ దే॒వీః సు॑ప్రాయ॒ణా నమో॑భిః .
వ్యచ॑స్వతీ॒ర్వి ప్ర॑థంతామజు॒ర్యా వర్ణం॑ పునా॒నా య॒శసం॑ సు॒వీరం॑ .. 2.003.05
సా॒ధ్వపాం॑సి స॒నతా॑ న ఉక్షి॒తే ఉ॒షాసా॒నక్తా॑ వ॒య్యే॑వ రణ్వి॒తే .
తంతుం॑ త॒తం సం॒వయం॑తీ సమీ॒చీ య॒జ్ఞస్య॒ పేశః॑ సు॒దుఘే॒ పయ॑స్వతీ .. 2.003.06
దైవ్యా॒ హోతా॑రా ప్రథ॒మా వి॒దుష్ట॑ర ఋ॒జు య॑క్షతః॒ సమృ॒చా వ॒పుష్ట॑రా .
దే॒వాన్యజం॑తావృతు॒థా సమం॑జతో॒ నాభా॑ పృథి॒వ్యా అధి॒ సాను॑షు త్రి॒షు .. 2.003.07
సర॑స్వతీ సా॒ధయం॑తీ॒ ధియం॑ న॒ ఇళా॑ దే॒వీ భార॑తీ వి॒శ్వతూ॑ర్తిః .
తి॒స్రో దే॒వీః స్వ॒ధయా॑ బ॒ర్హిరేదమచ్ఛి॑ద్రం పాంతు శర॒ణం ని॒షద్య॑ .. 2.003.08
పి॒శంగ॑రూపః సు॒భరో॑ వయో॒ధాః శ్రు॒ష్టీ వీ॒రో జా॑యతే దే॒వకా॑మః .
ప్ర॒జాం త్వష్టా॒ వి ష్య॑తు॒ నాభి॑మ॒స్మే అథా॑ దే॒వానా॒మప్యే॑తు॒ పాథః॑ .. 2.003.09
వన॒స్పతి॑రవసృ॒జన్నుప॑ స్థాద॒గ్నిర్హ॒విః సూ॑దయాతి॒ ప్ర ధీ॒భిః .
త్రిధా॒ సమ॑క్తం నయతు ప్రజా॒నందే॒వేభ్యో॒ దైవ్యః॑ శమి॒తోప॑ హ॒వ్యం .. 2.003.10
ఘృ॒తం మి॑మిక్షే ఘృ॒తమ॑స్య॒ యోని॑ర్ఘృ॒తే శ్రి॒తో ఘృ॒తమ్వ॑స్య॒ ధామ॑ .
అ॒ను॒ష్వ॒ధమా వ॑హ మా॒దయ॑స్వ॒ స్వాహా॑కృతం వృషభ వక్షి హ॒వ్యం .. 2.003.11

హు॒వే వః॑ సు॒ద్యోత్మా॑నం సువృ॒క్తిం వి॒శామ॒గ్నిమతి॑థిం సుప్ర॒యసం॑ .
మి॒త్ర ఇ॑వ॒ యో ది॑ధి॒షాయ్యో॒ భూద్దే॒వ ఆదే॑వే॒ జనే॑ జా॒తవే॑దాః .. 2.004.01
ఇ॒మం వి॒ధంతో॑ అ॒పాం స॒ధస్థే॑ ద్వి॒తాద॑ధు॒ర్భృగ॑వో వి॒క్ష్వా॒3॒॑యోః .
ఏ॒ష విశ్వా॑న్య॒భ్య॑స్తు॒ భూమా॑ దే॒వానా॑మ॒గ్నిర॑ర॒తిర్జీ॒రాశ్వః॑ .. 2.004.02
అ॒గ్నిం దే॒వాసో॒ మాను॑షీషు వి॒క్షు ప్రి॒యం ధుః॑ క్షే॒ష్యంతో॒ న మి॒త్రం .
స దీ॑దయదుశ॒తీరూర్మ్యా॒ ఆ ద॒క్షాయ్యో॒ యో దాస్వ॑తే॒ దమ॒ ఆ .. 2.004.03
అ॒స్య ర॒ణ్వా స్వస్యే॑వ పు॒ష్టిః సందృ॑ష్టిరస్య హియా॒నస్య॒ దక్షోః॑ .
వి యో భరి॑భ్ర॒దోష॑ధీషు జి॒హ్వామత్యో॒ న రథ్యో॑ దోధవీతి॒ వారా॑న్ .. 2.004.04
ఆ యన్మే॒ అభ్వం॑ వ॒నదః॒ పనం॑తో॒శిగ్భ్యో॒ నామి॑మీత॒ వర్ణం॑ .
స చి॒త్రేణ॑ చికితే॒ రంసు॑ భా॒సా జు॑జు॒ర్వాఀ యో ముహు॒రా యువా॒ భూత్ .. 2.004.05
ఆ యో వనా॑ తాతృషా॒ణో న భాతి॒ వార్ణ ప॒థా రథ్యే॑వ స్వానీత్ .
కృ॒ష్ణాధ్వా॒ తపూ॑ ర॒ణ్వశ్చి॑కేత॒ ద్యౌరి॑వ॒ స్మయ॑మానో॒ నభో॑భిః .. 2.004.06
స యో వ్యస్థా॑ద॒భి దక్ష॑దు॒ర్వీం ప॒శుర్నైతి॑ స్వ॒యురగో॑పాః .
అ॒గ్నిః శో॒చిష్మా॑ఀ అత॒సాన్యు॒ష్ణన్కృ॒ష్ణవ్య॑థిరస్వదయ॒న్న భూమ॑ .. 2.004.07
నూ తే॒ పూర్వ॒స్యావ॑సో॒ అధీ॑తౌ తృ॒తీయే॑ వి॒దథే॒ మన్మ॑ శంసి .
అ॒స్మే అ॑గ్నే సం॒యద్వీ॑రం బృ॒హంతం॑ క్షు॒మంతం॒ వాజం॑ స్వప॒త్యం ర॒యిం దాః॑ .. 2.004.08
త్వయా॒ యథా॑ గృత్సమ॒దాసో॑ అగ్నే॒ గుహా॑ వ॒న్వంత॒ ఉప॑రాఀ అ॒భి ష్యుః .
సు॒వీరా॑సో అభిమాతి॒షాహః॒ స్మత్సూ॒రిభ్యో॑ గృణ॒తే తద్వయో॑ ధాః .. 2.004.09

హోతా॑జనిష్ట॒ చేత॑నః పి॒తా పి॒తృభ్య॑ ఊ॒తయే॑ .
ప్ర॒యక్షం॒జేన్యం॒ వసు॑ శ॒కేమ॑ వా॒జినో॒ యమం॑ .. 2.005.01
ఆ యస్మి॑న్స॒ప్త ర॒శ్మయ॑స్త॒తా య॒జ్ఞస్య॑ నే॒తరి॑ .
మ॒ను॒ష్వద్దైవ్య॑మష్ట॒మం పోతా॒ విశ్వం॒ తది॑న్వతి .. 2.005.02
ద॒ధ॒న్వే వా॒ యదీ॒మను॒ వోచ॒ద్బ్రహ్మా॑ణి॒ వేరు॒ తత్ .
పరి॒ విశ్వా॑ని॒ కావ్యా॑ నే॒మిశ్చ॒క్రమి॑వాభవత్ .. 2.005.03
సా॒కం హి శుచి॑నా॒ శుచిః॑ ప్రశా॒స్తా క్రతు॒నాజ॑ని .
వి॒ద్వాఀ అ॑స్య వ్ర॒తా ధ్రు॒వా వ॒యా ఇ॒వాను॑ రోహతే .. 2.005.04
తా అ॑స్య॒ వర్ణ॑మా॒యువో॒ నేష్టుః॑ సచంత ధే॒నవః॑ .
కు॒విత్తి॒సృభ్య॒ ఆ వరం॒ స్వసా॑రో॒ యా ఇ॒దం య॒యుః .. 2.005.05
యదీ॑ మా॒తురుప॒ స్వసా॑ ఘృ॒తం భరం॒త్యస్థి॑త .
తాసా॑మధ్వ॒ర్యురాగ॑తౌ॒ యవో॑ వృ॒ష్టీవ॑ మోదతే .. 2.005.06
స్వః స్వాయ॒ ధాయ॑సే కృణు॒తామృ॒త్విగృ॒త్విజం॑ .
స్తోమం॑ య॒జ్ఞం చాదరం॑ వ॒నేమా॑ రరి॒మా వ॒యం .. 2.005.07
యథా॑ వి॒ద్వాఀ అరం॒ కర॒ద్విశ్వే॑భ్యో యజ॒తేభ్యః॑ .
అ॒యమ॑గ్నే॒ త్వే అపి॒ యం య॒జ్ఞం చ॑కృ॒మా వ॒యం .. 2.005.08

ఇ॒మాం మే॑ అగ్నే స॒మిధ॑మి॒మాము॑ప॒సదం॑ వనేః .
ఇ॒మా ఉ॒ షు శ్రు॑ధీ॒ గిరః॑ .. 2.006.01
అ॒యా తే॑ అగ్నే విధే॒మోర్జో॑ నపా॒దశ్వ॑మిష్టే .
ఏ॒నా సూ॒క్తేన॑ సుజాత .. 2.006.02
తం త్వా॑ గీ॒ర్భిర్గిర్వ॑ణసం ద్రవిణ॒స్యుం ద్ర॑విణోదః .
స॒ప॒ర్యేమ॑ సప॒ర్యవః॑ .. 2.006.03
స బో॑ధి సూ॒రిర్మ॒ఘవా॒ వసు॑పతే॒ వసు॑దావన్ .
యు॒యో॒ధ్య1॒॑స్మద్ద్వేషాం॑సి .. 2.006.04
స నో॑ వృ॒ష్టిం ది॒వస్పరి॒ స నో॒ వాజ॑మన॒ర్వాణం॑ .
స నః॑ సహ॒స్రిణీ॒రిషః॑ .. 2.006.05
ఈళా॑నాయావ॒స్యవే॒ యవి॑ష్ఠ దూత నో గి॒రా .
యజి॑ష్ఠ హోత॒రా గ॑హి .. 2.006.06
అం॒తర్హ్య॑గ్న॒ ఈయ॑సే వి॒ద్వాంజన్మో॒భయా॑ కవే .
దూ॒తో జన్యే॑వ॒ మిత్ర్యః॑ .. 2.006.07
స వి॒ద్వాఀ ఆ చ॑ పిప్రయో॒ యక్షి॑ చికిత్వ ఆను॒షక్ .
ఆ చా॒స్మిన్స॑త్సి బ॒ర్హిషి॑ .. 2.006.08

శ్రేష్ఠం॑ యవిష్ఠ భార॒తాగ్నే॑ ద్యు॒మంత॒మా భ॑ర .
వసో॑ పురు॒స్పృహం॑ ర॒యిం .. 2.007.01
మా నో॒ అరా॑తిరీశత దే॒వస్య॒ మర్త్య॑స్య చ .
పర్షి॒ తస్యా॑ ఉ॒త ద్వి॒షః .. 2.007.02
విశ్వా॑ ఉ॒త త్వయా॑ వ॒యం ధారా॑ ఉద॒న్యా॑ ఇవ .
అతి॑ గాహేమహి॒ ద్విషః॑ .. 2.007.03
శుచిః॑ పావక॒ వంద్యోఽగ్నే॑ బృ॒హద్వి రో॑చసే .
త్వం ఘృ॒తేభి॒రాహు॑తః .. 2.007.04
త్వం నో॑ అసి భార॒తాగ్నే॑ వ॒శాభి॑రు॒క్షభిః॑ .
అ॒ష్టాప॑దీభి॒రాహు॑తః .. 2.007.05
ద్ర్వ॑న్నః స॒ర్పిరా॑సుతిః ప్ర॒త్నో హోతా॒ వరే॑ణ్యః .
సహ॑సస్పు॒త్రో అద్భు॑తః .. 2.007.06

వా॒జ॒యన్ని॑వ॒ నూ రథా॒న్యోగా॑ఀ అ॒గ్నేరుప॑ స్తుహి .
య॒శస్త॑మస్య మీ॒ళ్హుషః॑ .. 2.008.01
యః సు॑నీ॒థో ద॑దా॒శుషే॑ఽజు॒ర్యో జ॒రయ॑న్న॒రిం .
చారు॑ప్రతీక॒ ఆహు॑తః .. 2.008.02
య ఉ॑ శ్రి॒యా దమే॒ష్వా దో॒షోషసి॑ ప్రశ॒స్యతే॑ .
యస్య॑ వ్ర॒తం న మీయ॑తే .. 2.008.03
ఆ యః స్వ1॒॑ర్ణ భా॒నునా॑ చి॒త్రో వి॒భాత్య॒ర్చిషా॑ .
అం॒జా॒నో అ॒జరై॑ర॒భి .. 2.008.04
అత్రి॒మను॑ స్వ॒రాజ్య॑మ॒గ్నిము॒క్థాని॑ వావృధుః .
విశ్వా॒ అధి॒ శ్రియో॑ దధే .. 2.008.05
అ॒గ్నేరింద్ర॑స్య॒ సోమ॑స్య దే॒వానా॑మూ॒తిభి॑ర్వ॒యం .
అరి॑ష్యంతః సచేమహ్య॒భి ష్యా॑మ పృతన్య॒తః .. 2.008.06

ని హోతా॑ హోతృ॒షద॑నే॒ విదా॑నస్త్వే॒షో దీ॑ది॒వాఀ అ॑సదత్సు॒దక్షః॑ .
అద॑బ్ధవ్రతప్రమతి॒ర్వసి॑ష్ఠః సహస్రంభ॒రః శుచి॑జిహ్వో అ॒గ్నిః .. 2.009.01
త్వం దూ॒తస్త్వము॑ నః పర॒స్పాస్త్వం వస్య॒ ఆ వృ॑షభ ప్రణే॒తా .
అగ్నే॑ తో॒కస్య॑ న॒స్తనే॑ త॒నూనా॒మప్ర॑యుచ్ఛం॒దీద్య॑ద్బోధి గో॒పాః .. 2.009.02
వి॒ధేమ॑ తే పర॒మే జన్మ॑న్నగ్నే వి॒ధేమ॒ స్తోమై॒రవ॑రే స॒ధస్థే॑ .
యస్మా॒ద్యోనే॑రు॒దారి॑థా॒ యజే॒ తం ప్ర త్వే హ॒వీంషి॑ జుహురే॒ సమి॑ద్ధే .. 2.009.03
అగ్నే॒ యజ॑స్వ హ॒విషా॒ యజీ॑యాంఛ్రు॒ష్టీ దే॒ష్ణమ॒భి గృ॑ణీహి॒ రాధః॑ .
త్వం హ్యసి॑ రయి॒పతీ॑ రయీ॒ణాం త్వం శు॒క్రస్య॒ వచ॑సో మ॒నోతా॑ .. 2.009.04
ఉ॒భయం॑ తే॒ న క్షీ॑యతే వస॒వ్యం॑ ది॒వేది॑వే॒ జాయ॑మానస్య దస్మ .
కృ॒ధి క్షు॒మంతం॑ జరి॒తార॑మగ్నే కృ॒ధి పతిం॑ స్వప॒త్యస్య॑ రా॒యః .. 2.009.05
సైనానీ॑కేన సువి॒దత్రో॑ అ॒స్మే యష్టా॑ దే॒వాఀ ఆయ॑జిష్ఠః స్వ॒స్తి .
అద॑బ్ధో గో॒పా ఉ॒త నః॑ పర॒స్పా అగ్నే॑ ద్యు॒మదు॒త రే॒వద్ది॑దీహి .. 2.009.06

జో॒హూత్రో॑ అ॒గ్నిః ప్ర॑థ॒మః పి॒తేవే॒ళస్ప॒దే మను॑షా॒ యత్సమి॑ద్ధః .
శ్రియం॒ వసా॑నో అ॒మృతో॒ విచే॑తా మర్మృ॒జేన్యః॑ శ్రవ॒స్య1॒ః॑ స వా॒జీ .. 2.010.01
శ్రూ॒యా అ॒గ్నిశ్చి॒త్రభా॑ను॒ర్హవం॑ మే॒ విశ్వా॑భిర్గీ॒ర్భిర॒మృతో॒ విచే॑తాః .
శ్యా॒వా రథం॑ వహతో॒ రోహి॑తా వో॒తారు॒షాహ॑ చక్రే॒ విభృ॑త్రః .. 2.010.02
ఉ॒త్తా॒నాయా॑మజనయ॒న్సుషూ॑తం॒ భువ॑ద॒గ్నిః పు॑రు॒పేశా॑సు॒ గర్భః॑ .
శిరి॑ణాయాం చిద॒క్తునా॒ మహో॑భి॒రప॑రీవృతో వసతి॒ ప్రచే॑తాః .. 2.010.03
జిఘ॑ర్మ్య॒గ్నిం హ॒విషా॑ ఘృ॒తేన॑ ప్రతిక్షి॒యంతం॒ భువ॑నాని॒ విశ్వా॑ .
పృ॒థుం తి॑ర॒శ్చా వయ॑సా బృ॒హంతం॒ వ్యచి॑ష్ఠ॒మన్నై॑ రభ॒సం దృశా॑నం .. 2.010.04
ఆ వి॒శ్వతః॑ ప్ర॒త్యంచం॑ జిఘర్మ్యర॒క్షసా॒ మన॑సా॒ తజ్జు॑షేత .
మర్య॑శ్రీః స్పృహ॒యద్వ॑ర్ణో అ॒గ్నిర్నాభి॒మృశే॑ త॒న్వా॒3॒॑ జర్భు॑రాణః .. 2.010.05
జ్ఞే॒యా భా॒గం స॑హసా॒నో వరే॑ణ॒ త్వాదూ॑తాసో మను॒వద్వ॑దేమ .
అనూ॑నమ॒గ్నిం జు॒హ్వా॑ వచ॒స్యా మ॑ధు॒పృచం॑ ధన॒సా జో॑హవీమి .. 2.010.06

శ్రు॒ధీ హవ॑మింద్ర॒ మా రి॑షణ్యః॒ స్యామ॑ తే దా॒వనే॒ వసూ॑నాం .
ఇ॒మా హి త్వామూర్జో॑ వ॒ర్ధయం॑తి వసూ॒యవః॒ సింధ॑వో॒ న క్షరం॑తః .. 2.011.01
సృ॒జో మ॒హీరిం॑ద్ర॒ యా అపి॑న్వః॒ పరి॑ష్ఠితా॒ అహి॑నా శూర పూ॒ర్వీః .
అమ॑ర్త్యం చిద్దా॒సం మన్య॑మాన॒మవా॑భినదు॒క్థైర్వా॑వృధా॒నః .. 2.011.02
ఉ॒క్థేష్విన్ను శూ॑ర॒ యేషు॑ చా॒కన్స్తోమే॑ష్వింద్ర రు॒ద్రియే॑షు చ .
తుభ్యేదే॒తా యాసు॑ మందసా॒నః ప్ర వా॒యవే॑ సిస్రతే॒ న శు॒భ్రాః .. 2.011.03
శు॒భ్రం ను తే॒ శుష్మం॑ వ॒ర్ధయం॑తః శు॒భ్రం వజ్రం॑ బా॒హ్వోర్దధా॑నాః .
శు॒భ్రస్త్వమిం॑ద్ర వావృధా॒నో అ॒స్మే దాసీ॒ర్విశః॒ సూర్యే॑ణ సహ్యాః .. 2.011.04
గుహా॑ హి॒తం గుహ్యం॑ గూ॒ళ్హమ॒ప్స్వపీ॑వృతం మా॒యినం॑ క్షి॒యంతం॑ .
ఉ॒తో అ॒పో ద్యాం త॑స్త॒భ్వాంస॒మహ॒న్నహిం॑ శూర వీ॒ర్యే॑ణ .. 2.011.05
స్తవా॒ ను త॑ ఇంద్ర పూ॒ర్వ్యా మ॒హాన్యు॒త స్త॑వామ॒ నూత॑నా కృ॒తాని॑ .
స్తవా॒ వజ్రం॑ బా॒హ్వోరు॒శంతం॒ స్తవా॒ హరీ॒ సూర్య॑స్య కే॒తూ .. 2.011.06
హరీ॒ ను త॑ ఇంద్ర వా॒జయం॑తా ఘృత॒శ్చుతం॑ స్వా॒రమ॑స్వార్ష్టాం .
వి స॑మ॒నా భూమి॑రప్రథి॒ష్టారం॑స్త॒ పర్వ॑తశ్చిత్సరి॒ష్యన్ .. 2.011.07
ని పర్వ॑తః సా॒ద్యప్ర॑యుచ్ఛ॒న్సం మా॒తృభి॑ర్వావశా॒నో అ॑క్రాన్ .
దూ॒రే పా॒రే వాణీం॑ వ॒ర్ధయం॑త॒ ఇంద్రే॑షితాం ధ॒మనిం॑ పప్రథ॒న్ని .. 2.011.08
ఇంద్రో॑ మ॒హాం సింధు॑మా॒శయా॑నం మాయా॒వినం॑ వృ॒త్రమ॑స్ఫుర॒న్నిః .
అరే॑జేతాం॒ రోద॑సీ భియా॒నే కని॑క్రదతో॒ వృష్ణో॑ అస్య॒ వజ్రా॑త్ .. 2.011.09
అరో॑రవీ॒ద్వృష్ణో॑ అస్య॒ వజ్రోఽమా॑నుషం॒ యన్మాను॑షో ని॒జూర్వా॑త్ .
ని మా॒యినో॑ దాన॒వస్య॑ మా॒యా అపా॑దయత్పపి॒వాన్సు॒తస్య॑ .. 2.011.10
పిబా॑పి॒బేదిం॑ద్ర శూర॒ సోమం॒ మందం॑తు త్వా మం॒దినః॑ సు॒తాసః॑ .
పృ॒ణంత॑స్తే కు॒క్షీ వ॑ర్ధయంత్వి॒త్థా సు॒తః పౌ॒ర ఇంద్ర॑మావ .. 2.011.11
త్వే ఇం॒ద్రాప్య॑భూమ॒ విప్రా॒ ధియం॑ వనేమ ఋత॒యా సపం॑తః .
అ॒వ॒స్యవో॑ ధీమహి॒ ప్రశ॑స్తిం స॒ద్యస్తే॑ రా॒యో దా॒వనే॑ స్యామ .. 2.011.12
స్యామ॒ తే త॑ ఇంద్ర॒ యే త॑ ఊ॒తీ అ॑వ॒స్యవ॒ ఊర్జం॑ వ॒ర్ధయం॑తః .
శు॒ష్మింత॑మం॒ యం చా॒కనా॑మ దేవా॒స్మే ర॒యిం రా॑సి వీ॒రవం॑తం .. 2.011.13
రాసి॒ క్షయం॒ రాసి॑ మి॒త్రమ॒స్మే రాసి॒ శర్ధ॑ ఇంద్ర॒ మారు॑తం నః .
స॒జోష॑సో॒ యే చ॑ మందసా॒నాః ప్ర వా॒యవః॑ పాం॒త్యగ్ర॑ణీతిం .. 2.011.14
వ్యంత్విన్ను యేషు॑ మందసా॒నస్తృ॒పత్సోమం॑ పాహి ద్ర॒హ్యదిం॑ద్ర .
అ॒స్మాన్సు పృ॒త్స్వా త॑రు॒త్రావ॑ర్ధయో॒ ద్యాం బృ॒హద్భి॑ర॒ర్కైః .. 2.011.15
బృ॒హంత॒ ఇన్ను యే తే॑ తరుత్రో॒క్థేభి॑ర్వా సు॒మ్నమా॒వివా॑సాన్ .
స్తృ॒ణా॒నాసో॑ బ॒ర్హిః ప॒స్త్యా॑వ॒త్త్వోతా॒ ఇదిం॑ద్ర॒ వాజ॑మగ్మన్ .. 2.011.16
ఉ॒గ్రేష్విన్ను శూ॑ర మందసా॒నస్త్రిక॑ద్రుకేషు పాహి॒ సోమ॑మింద్ర .
ప్ర॒దోధు॑వ॒చ్ఛ్మశ్రు॑షు ప్రీణా॒నో యా॒హి హరి॑భ్యాం సు॒తస్య॑ పీ॒తిం .. 2.011.17
ధి॒ష్వా శవః॑ శూర॒ యేన॑ వృ॒త్రమ॒వాభి॑న॒ద్దాను॑మౌర్ణవా॒భం .
అపా॑వృణో॒ర్జ్యోతి॒రార్యా॑య॒ ని స॑వ్య॒తః సా॑ది॒ దస్యు॑రింద్ర .. 2.011.18
సనే॑మ॒ యే త॑ ఊ॒తిభి॒స్తరం॑తో॒ విశ్వాః॒ స్పృధ॒ ఆర్యే॑ణ॒ దస్యూ॑న్ .
అ॒స్మభ్యం॒ తత్త్వా॒ష్ట్రం వి॒శ్వరూ॑ప॒మరం॑ధయః సా॒ఖ్యస్య॑ త్రి॒తాయ॑ .. 2.011.19
అ॒స్య సు॑వా॒నస్య॑ మం॒దిన॑స్త్రి॒తస్య॒ న్యర్బు॑దం వావృధా॒నో అ॑స్తః .
అవ॑ర్తయ॒త్సూర్యో॒ న చ॒క్రం భి॒నద్వ॒లమింద్రో॒ అంగి॑రస్వాన్ .. 2.011.20
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.011.21

యో జా॒త ఏ॒వ ప్ర॑థ॒మో మన॑స్వాందే॒వో దే॒వాన్క్రతు॑నా ప॒ర్యభూ॑షత్ .
యస్య॒ శుష్మా॒ద్రోద॑సీ॒ అభ్య॑సేతాం నృ॒మ్ణస్య॑ మ॒హ్నా స జ॑నాస॒ ఇంద్రః॑ .. 2.012.01
యః పృ॑థి॒వీం వ్యథ॑మానా॒మదృం॑హ॒ద్యః పర్వ॑తా॒న్ప్రకు॑పితా॒ఀ అర॑మ్ణాత్ .
యో అం॒తరి॑క్షం విమ॒మే వరీ॑యో॒ యో ద్యామస్త॑భ్నా॒త్స జ॑నాస॒ ఇంద్రః॑ .. 2.012.02
యో హ॒త్వాహి॒మరి॑ణాత్స॒ప్త సింధూ॒న్యో గా ఉ॒దాజ॑దప॒ధా వ॒లస్య॑ .
యో అశ్మ॑నోరం॒తర॒గ్నిం జ॒జాన॑ సం॒వృక్స॒మత్సు॒ స జ॑నాస॒ ఇంద్రః॑ .. 2.012.03
యేనే॒మా విశ్వా॒ చ్యవ॑నా కృ॒తాని॒ యో దాసం॒ వర్ణ॒మధ॑రం॒ గుహాకః॑ .
శ్వ॒ఘ్నీవ॒ యో జి॑గీ॒వాఀల్ల॒క్షమాద॑ద॒ర్యః పు॒ష్టాని॒ స జ॑నాస॒ ఇంద్రః॑ .. 2.012.04
యం స్మా॑ పృ॒చ్ఛంతి॒ కుహ॒ సేతి॑ ఘో॒రము॒తేమా॑హు॒ర్నైషో అ॒స్తీత్యే॑నం .
సో అ॒ర్యః పు॒ష్టీర్విజ॑ ఇ॒వా మి॑నాతి॒ శ్రద॑స్మై ధత్త॒ స జ॑నాస॒ ఇంద్రః॑ .. 2.012.05
యో ర॒ధ్రస్య॑ చోది॒తా యః కృ॒శస్య॒ యో బ్ర॒హ్మణో॒ నాధ॑మానస్య కీ॒రేః .
యు॒క్తగ్రా॑వ్ణో॒ యోఽవి॒తా సు॑శి॒ప్రః సు॒తసో॑మస్య॒ స జ॑నాస॒ ఇంద్రః॑ .. 2.012.06
యస్యాశ్వా॑సః ప్ర॒దిశి॒ యస్య॒ గావో॒ యస్య॒ గ్రామా॒ యస్య॒ విశ్వే॒ రథా॑సః .
యః సూర్యం॒ య ఉ॒షసం॑ జ॒జాన॒ యో అ॒పాం నే॒తా స జ॑నాస॒ ఇంద్రః॑ .. 2.012.07
యం క్రంద॑సీ సంయ॒తీ వి॒హ్వయే॑తే॒ పరేఽవ॑ర ఉ॒భయా॑ అ॒మిత్రాః॑ .
స॒మా॒నం చి॒ద్రథ॑మాతస్థి॒వాంసా॒ నానా॑ హవేతే॒ స జ॑నాస॒ ఇంద్రః॑ .. 2.012.08
యస్మా॒న్న ఋ॒తే వి॒జయం॑తే॒ జనా॑సో॒ యం యుధ్య॑మానా॒ అవ॑సే॒ హవం॑తే .
యో విశ్వ॑స్య ప్రతి॒మానం॑ బ॒భూవ॒ యో అ॑చ్యుత॒చ్యుత్స జ॑నాస॒ ఇంద్రః॑ .. 2.012.09
యః శశ్వ॑తో॒ మహ్యేనో॒ దధా॑నా॒నమ॑న్యమానాం॒ఛర్వా॑ జ॒ఘాన॑ .
యః శర్ధ॑తే॒ నాను॒దదా॑తి శృ॒ధ్యాం యో దస్యో॑ర్హం॒తా స జ॑నాస॒ ఇంద్రః॑ .. 2.012.10
యః శంబ॑రం॒ పర్వ॑తేషు క్షి॒యంతం॑ చత్వారిం॒శ్యాం శ॒రద్య॒న్వవిం॑దత్ .
ఓ॒జా॒యమా॑నం॒ యో అహిం॑ జ॒ఘాన॒ దానుం॒ శయా॑నం॒ స జ॑నాస॒ ఇంద్రః॑ .. 2.012.11
యః స॒ప్తర॑శ్మిర్వృష॒భస్తువి॑ష్మాన॒వాసృ॑జ॒త్సర్త॑వే స॒ప్త సింధూ॑న్ .
యో రౌ॑హి॒ణమస్ఫు॑ర॒ద్వజ్ర॑బాహు॒ర్ద్యామా॒రోహం॑తం॒ స జ॑నాస॒ ఇంద్రః॑ .. 2.012.12
ద్యావా॑ చిదస్మై పృథి॒వీ న॑మేతే॒ శుష్మా॑చ్చిదస్య॒ పర్వ॑తా భయంతే .
యః సో॑మ॒పా ని॑చి॒తో వజ్ర॑బాహు॒ర్యో వజ్ర॑హస్తః॒ స జ॑నాస॒ ఇంద్రః॑ .. 2.012.13
యః సు॒న్వంత॒మవ॑తి॒ యః పచం॑తం॒ యః శంసం॑తం॒ యః శ॑శమా॒నమూ॒తీ .
యస్య॒ బ్రహ్మ॒ వర్ధ॑నం॒ యస్య॒ సోమో॒ యస్యే॒దం రాధః॒ స జ॑నాస॒ ఇంద్రః॑ .. 2.012.14
యః సు॑న్వ॒తే పచ॑తే దు॒ధ్ర ఆ చి॒ద్వాజం॒ దర్ద॑ర్షి॒ స కిలా॑సి స॒త్యః .
వ॒యం త॑ ఇంద్ర వి॒శ్వహ॑ ప్రి॒యాసః॑ సు॒వీరా॑సో వి॒దథ॒మా వ॑దేమ .. 2.012.15

ఋ॒తుర్జని॑త్రీ॒ తస్యా॑ అ॒పస్పరి॑ మ॒క్షూ జా॒త ఆవి॑శ॒ద్యాసు॒ వర్ధ॑తే .
తదా॑హ॒నా అ॑భవత్పి॒ప్యుషీ॒ పయోం॒ఽశోః పీ॒యూషం॑ ప్రథ॒మం తదు॒క్థ్యం॑ .. 2.013.01
స॒ధ్రీమా యం॑తి॒ పరి॒ బిభ్ర॑తీః॒ పయో॑ వి॒శ్వప్స్న్యా॑య॒ ప్ర భ॑రంత॒ భోజ॑నం .
స॒మా॒నో అధ్వా॑ ప్ర॒వతా॑మను॒ష్యదే॒ యస్తాకృ॑ణోః ప్రథ॒మం సాస్యు॒క్థ్యః॑ .. 2.013.02
అన్వేకో॑ వదతి॒ యద్దదా॑తి॒ తద్రూ॒పా మి॒నంతద॑పా॒ ఏక॑ ఈయతే .
విశ్వా॒ ఏక॑స్య వి॒నుద॑స్తితిక్షతే॒ యస్తాకృ॑ణోః ప్రథ॒మం సాస్యు॒క్థ్యః॑ .. 2.013.03
ప్ర॒జాభ్యః॑ పు॒ష్టిం వి॒భజం॑త ఆసతే ర॒యిమి॑వ పృ॒ష్ఠం ప్ర॒భవం॑తమాయ॒తే .
అసి॑న్వం॒దంష్ట్రైః॑ పి॒తుర॑త్తి॒ భోజ॑నం॒ యస్తాకృ॑ణోః ప్రథ॒మం సాస్యు॒క్థ్యః॑ .. 2.013.04
అధా॑కృణోః పృథి॒వీం సం॒దృశే॑ ది॒వే యో ధౌ॑తీ॒నామ॑హిహ॒న్నారి॑ణక్ప॒థః .
తం త్వా॒ స్తోమే॑భిరు॒దభి॒ర్న వా॒జినం॑ దే॒వం దే॒వా అ॑జన॒న్సాస్యు॒క్థ్యః॑ .. 2.013.05
యో భోజ॑నం చ॒ దయ॑సే చ॒ వర్ధ॑నమా॒ర్ద్రాదా శుష్కం॒ మధు॑మద్దు॒దోహి॑థ .
స శే॑వ॒ధిం ని ద॑ధిషే వి॒వస్వ॑తి॒ విశ్వ॒స్యైక॑ ఈశిషే॒ సాస్యు॒క్థ్యః॑ .. 2.013.06
యః పు॒ష్పిణీ॑శ్చ ప్ర॒స్వ॑శ్చ॒ ధర్మ॒ణాధి॒ దానే॒ వ్య1॒॑వనీ॒రధా॑రయః .
యశ్చాస॑మా॒ అజ॑నో ది॒ద్యుతో॑ ది॒వ ఉ॒రురూ॒ర్వాఀ అ॒భితః॒ సాస్యు॒క్థ్యః॑ .. 2.013.07
యో నా॑ర్మ॒రం స॒హవ॑సుం॒ నిహం॑తవే పృ॒క్షాయ॑ చ దా॒సవే॑శాయ॒ చావ॑హః .
ఊ॒ర్జయం॑త్యా॒ అప॑రివిష్టమా॒స్య॑ము॒తైవాద్య పు॑రుకృ॒త్సాస్యు॒క్థ్యః॑ .. 2.013.08
శ॒తం వా॒ యస్య॒ దశ॑ సా॒కమాద్య॒ ఏక॑స్య శ్రు॒ష్టౌ యద్ధ॑ చో॒దమావి॑థ .
అ॒ర॒జ్జౌ దస్యూ॒న్సము॑నబ్ద॒భీత॑యే సుప్రా॒వ్యో॑ అభవః॒ సాస్యు॒క్థ్యః॑ .. 2.013.09
విశ్వేదను॑ రోధ॒నా అ॑స్య॒ పౌంస్యం॑ ద॒దుర॑స్మై దధి॒రే కృ॒త్నవే॒ ధనం॑ .
షళ॑స్తభ్నా వి॒ష్టిరః॒ పంచ॑ సం॒దృశః॒ పరి॑ ప॒రో అ॑భవః॒ సాస్యు॒క్థ్యః॑ .. 2.013.10
సు॒ప్ర॒వా॒చ॒నం తవ॑ వీర వీ॒ర్యం1॒॑ యదేకే॑న॒ క్రతు॑నా విం॒దసే॒ వసు॑ .
జా॒తూష్ఠి॑రస్య॒ ప్ర వయః॒ సహ॑స్వతో॒ యా చ॒కర్థ॒ సేంద్ర॒ విశ్వా॑స్యు॒క్థ్యః॑ .. 2.013.11
అర॑మయః॒ సర॑పస॒స్తరా॑య॒ కం తు॒ర్వీత॑యే చ వ॒య్యా॑య చ స్రు॒తిం .
నీ॒చా సంత॒ముద॑నయః పరా॒వృజం॒ ప్రాంధం శ్రో॒ణం శ్ర॒వయ॒న్సాస్యు॒క్థ్యః॑ .. 2.013.12
అ॒స్మభ్యం॒ తద్వ॑సో దా॒నాయ॒ రాధః॒ సమ॑ర్థయస్వ బ॒హు తే॑ వస॒వ్యం॑ .
ఇంద్ర॒ యచ్చి॒త్రం శ్ర॑వ॒స్యా అను॒ ద్యూన్బృ॒హద్వ॑దేమ వి॒దథే॑ సు॒వీరాః॑ .. 2.013.13

అధ్వ॑ర్యవో॒ భర॒తేంద్రా॑య॒ సోమ॒మామ॑త్రేభిః సించతా॒ మద్య॒మంధః॑ .
కా॒మీ హి వీ॒రః సద॑మస్య పీ॒తిం జు॒హోత॒ వృష్ణే॒ తదిదే॒ష వ॑ష్టి .. 2.014.01
అధ్వ॑ర్యవో॒ యో అ॒పో వ॑వ్రి॒వాంసం॑ వృ॒త్రం జ॒ఘానా॒శన్యే॑వ వృ॒క్షం .
తస్మా॑ ఏ॒తం భ॑రత తద్వ॒శాయ॑ఀ ఏ॒ష ఇంద్రో॑ అర్హతి పీ॒తిమ॑స్య .. 2.014.02
అధ్వ॑ర్యవో॒ యో దృభీ॑కం జ॒ఘాన॒ యో గా ఉ॒దాజ॒దప॒ హి వ॒లం వః .
తస్మా॑ ఏ॒తమం॒తరి॑క్షే॒ న వాత॒మింద్రం॒ సోమై॒రోర్ణు॑త॒ జూర్న వస్త్రైః॑ .. 2.014.03
అధ్వ॑ర్యవో॒ య ఉర॑ణం జ॒ఘాన॒ నవ॑ చ॒ఖ్వాంసం॑ నవ॒తిం చ॑ బా॒హూన్ .
యో అర్బు॑ద॒మవ॑ నీ॒చా బ॑బా॒ధే తమింద్రం॒ సోమ॑స్య భృ॒థే హి॑నోత .. 2.014.04
అధ్వ॑ర్యవో॒ యః స్వశ్నం॑ జ॒ఘాన॒ యః శుష్ణ॑మ॒శుషం॒ యో వ్యం॑సం .
యః పిప్రుం॒ నము॑చిం॒ యో రు॑ధి॒క్రాం తస్మా॒ ఇంద్రా॒యాంధ॑సో జుహోత .. 2.014.05
అధ్వ॑ర్యవో॒ యః శ॒తం శంబ॑రస్య॒ పురో॑ బి॒భేదాశ్మ॑నేవ పూ॒ర్వీః .
యో వ॒ర్చినః॑ శ॒తమింద్రః॑ స॒హస్ర॑మ॒పావ॑ప॒ద్భర॑తా॒ సోమ॑మస్మై .. 2.014.06
అధ్వ॑ర్యవో॒ యః శ॒తమా స॒హస్రం॒ భూమ్యా॑ ఉ॒పస్థేఽవ॑పజ్జఘ॒న్వాన్ .
కుత్స॑స్యా॒యోర॑తిథి॒గ్వస్య॑ వీ॒రాన్న్యావృ॑ణ॒గ్భర॑తా॒ సోమ॑మస్మై .. 2.014.07
అధ్వ॑ర్యవో॒ యన్న॑రః కా॒మయా॑ధ్వే శ్రు॒ష్టీ వహం॑తో నశథా॒ తదింద్రే॑ .
గభ॑స్తిపూతం భరత శ్రు॒తాయేంద్రా॑య॒ సోమం॑ యజ్యవో జుహోత .. 2.014.08
అధ్వ॑ర్యవః॒ కర్త॑నా శ్రు॒ష్టిమ॑స్మై॒ వనే॒ నిపూ॑తం॒ వన॒ ఉన్న॑యధ్వం .
జు॒షా॒ణో హస్త్య॑మ॒భి వా॑వశే వ॒ ఇంద్రా॑య॒ సోమం॑ మది॒రం జు॑హోత .. 2.014.09
అధ్వ॑ర్యవః॒ పయ॒సోధ॒ర్యథా॒ గోః సోమే॑భిరీం పృణతా భో॒జమింద్రం॑ .
వేదా॒హమ॑స్య॒ నిభృ॑తం మ ఏ॒తద్దిత్సం॑తం॒ భూయో॑ యజ॒తశ్చి॑కేత .. 2.014.10
అధ్వ॑ర్యవో॒ యో ది॒వ్యస్య॒ వస్వో॒ యః పార్థి॑వస్య॒ క్షమ్య॑స్య॒ రాజా॑ .
తమూర్ద॑రం॒ న పృ॑ణతా॒ యవే॒నేంద్రం॒ సోమే॑భి॒స్తదపో॑ వో అస్తు .. 2.014.11
అ॒స్మభ్యం॒ తద్వ॑సో దా॒నాయ॒ రాధః॒ సమ॑ర్థయస్వ బ॒హు తే॑ వస॒వ్యం॑ .
ఇంద్ర॒ యచ్చి॒త్రం శ్ర॑వ॒స్యా అను॒ ద్యూన్బృ॒హద్వ॑దేమ వి॒దథే॑ సు॒వీరాః॑ .. 2.014.12

ప్ర ఘా॒ న్వ॑స్య మహ॒తో మ॒హాని॑ స॒త్యా స॒త్యస్య॒ కర॑ణాని వోచం .
త్రిక॑ద్రుకేష్వపిబత్సు॒తస్యా॒స్య మదే॒ అహి॒మింద్రో॑ జఘాన .. 2.015.01
అ॒వం॒శే ద్యామ॑స్తభాయద్బృ॒హంత॒మా రోద॑సీ అపృణదం॒తరి॑క్షం .
స ధా॑రయత్పృథి॒వీం ప॒ప్రథ॑చ్చ॒ సోమ॑స్య॒ తా మద॒ ఇంద్ర॑శ్చకార .. 2.015.02
సద్మే॑వ॒ ప్రాచో॒ వి మి॑మాయ॒ మానై॒ర్వజ్రే॑ణ॒ ఖాన్య॑తృణన్న॒దీనాం॑ .
వృథా॑సృజత్ప॒థిభి॑ర్దీర్ఘయా॒థైః సోమ॑స్య॒ తా మద॒ ఇంద్ర॑శ్చకార .. 2.015.03
స ప్ర॑వో॒ళ్హౄన్ప॑రి॒గత్యా॑ ద॒భీతే॒ర్విశ్వ॑మధా॒గాయు॑ధమి॒ద్ధే అ॒గ్నౌ .
సం గోభి॒రశ్వై॑రసృజ॒ద్రథే॑భిః॒ సోమ॑స్య॒ తా మద॒ ఇంద్ర॑శ్చకార .. 2.015.04
స ఈం॑ మ॒హీం ధుని॒మేతో॑రరమ్ణా॒త్సో అ॑స్నా॒తౄన॑పారయత్స్వ॒స్తి .
త ఉ॒త్స్నాయ॑ ర॒యిమ॒భి ప్ర త॑స్థుః॒ సోమ॑స్య॒ తా మద॒ ఇంద్ర॑శ్చకార .. 2.015.05
సోదం॑చం॒ సింధు॑మరిణాన్మహి॒త్వా వజ్రే॒ణాన॑ ఉ॒షసః॒ సం పి॑పేష .
అ॒జ॒వసో॑ జ॒వినీ॑భిర్వివృ॒శ్చన్సోమ॑స్య॒ తా మద॒ ఇంద్ర॑శ్చకార .. 2.015.06
స వి॒ద్వాఀ అ॑పగో॒హం క॒నీనా॑మా॒విర్భవ॒న్నుద॑తిష్ఠత్పరా॒వృక్ .
ప్రతి॑ శ్రో॒ణః స్థా॒ద్వ్య1॒॑నగ॑చష్ట॒ సోమ॑స్య॒ తా మద॒ ఇంద్ర॑శ్చకార .. 2.015.07
భి॒నద్వ॒లమంగి॑రోభిర్గృణా॒నో వి పర్వ॑తస్య దృంహి॒తాన్యై॑రత్ .
రి॒ణగ్రోధాం॑సి కృ॒త్రిమా॑ణ్యేషాం॒ సోమ॑స్య॒ తా మద॒ ఇంద్ర॑శ్చకార .. 2.015.08
స్వప్నే॑నా॒భ్యుప్యా॒ చుము॑రిం॒ ధునిం॑ చ జ॒ఘంథ॒ దస్యుం॒ ప్ర ద॒భీతి॑మావః .
రం॒భీ చి॒దత్ర॑ వివిదే॒ హిర॑ణ్యం॒ సోమ॑స్య॒ తా మద॒ ఇంద్ర॑శ్చకార .. 2.015.09
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.015.10

ప్ర వః॑ స॒తాం జ్యేష్ఠ॑తమాయ సుష్టు॒తిమ॒గ్నావి॑వ సమిధా॒నే హ॒విర్భ॑రే .
ఇంద్ర॑మజు॒ర్యం జ॒రయం॑తముక్షి॒తం స॒నాద్యువా॑న॒మవ॑సే హవామహే .. 2.016.01
యస్మా॒దింద్రా॑ద్బృహ॒తః కిం చ॒నేమృ॒తే విశ్వా॑న్యస్మి॒న్సంభృ॒తాధి॑ వీ॒ర్యా॑ .
జ॒ఠరే॒ సోమం॑ త॒న్వీ॒3॒॑ సహో॒ మహో॒ హస్తే॒ వజ్రం॒ భర॑తి శీ॒ర్షణి॒ క్రతుం॑ .. 2.016.02
న క్షో॒ణీభ్యాం॑ పరి॒భ్వే॑ త ఇంద్రి॒యం న స॑ము॒ద్రైః పర్వ॑తైరింద్ర తే॒ రథః॑ .
న తే॒ వజ్ర॒మన్వ॑శ్నోతి॒ కశ్చ॒న యదా॒శుభిః॒ పత॑సి॒ యోజ॑నా పు॒రు .. 2.016.03
విశ్వే॒ హ్య॑స్మై యజ॒తాయ॑ ధృ॒ష్ణవే॒ క్రతుం॒ భరం॑తి వృష॒భాయ॒ సశ్చ॑తే .
వృషా॑ యజస్వ హ॒విషా॑ వి॒దుష్ట॑రః॒ పిబేం॑ద్ర॒ సోమం॑ వృష॒భేణ॑ భా॒నునా॑ .. 2.016.04
వృష్ణః॒ కోశః॑ పవతే॒ మధ్వ॑ ఊ॒ర్మిర్వృ॑ష॒భాన్నా॑య వృష॒భాయ॒ పాత॑వే .
వృష॑ణాధ్వ॒ర్యూ వృ॑ష॒భాసో॒ అద్ర॑యో॒ వృష॑ణం॒ సోమం॑ వృష॒భాయ॑ సుష్వతి .. 2.016.05
వృషా॑ తే॒ వజ్ర॑ ఉ॒త తే॒ వృషా॒ రథో॒ వృష॑ణా॒ హరీ॑ వృష॒భాణ్యాయు॑ధా .
వృష్ణో॒ మద॑స్య వృషభ॒ త్వమీ॑శిష॒ ఇంద్ర॒ సోమ॑స్య వృష॒భస్య॑ తృప్ణుహి .. 2.016.06
ప్ర తే॒ నావం॒ న సమ॑నే వచ॒స్యువం॒ బ్రహ్మ॑ణా యామి॒ సవ॑నేషు॒ దాధృ॑షిః .
కు॒విన్నో॑ అ॒స్య వచ॑సో ని॒బోధి॑ష॒దింద్ర॒ముత్సం॒ న వసు॑నః సిచామహే .. 2.016.07
పు॒రా సం॑బా॒ధాద॒భ్యా వ॑వృత్స్వ నో ధే॒నుర్న వ॒త్సం యవ॑సస్య పి॒ప్యుషీ॑ .
స॒కృత్సు తే॑ సుమ॒తిభిః॑ శతక్రతో॒ సం పత్నీ॑భి॒ర్న వృష॑ణో నసీమహి .. 2.016.08
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.016.09

తద॑స్మై॒ నవ్య॑మంగిర॒స్వద॑ర్చత॒ శుష్మా॒ యద॑స్య ప్ర॒త్నథో॒దీర॑తే .
విశ్వా॒ యద్గో॒త్రా సహ॑సా॒ పరీ॑వృతా॒ మదే॒ సోమ॑స్య దృంహి॒తాన్యైర॑యత్ .. 2.017.01
స భూ॑తు॒ యో హ॑ ప్రథ॒మాయ॒ ధాయ॑స॒ ఓజో॒ మిమా॑నో మహి॒మాన॒మాతి॑రత్ .
శూరో॒ యో యు॒త్సు త॒న్వం॑ పరి॒వ్యత॑ శీ॒ర్షణి॒ ద్యాం మ॑హి॒నా ప్రత్య॑ముంచత .. 2.017.02
అధా॑కృణోః ప్రథ॒మం వీ॒ర్యం॑ మ॒హద్యద॒స్యాగ్రే॒ బ్రహ్మ॑ణా॒ శుష్మ॒మైర॑యః .
ర॒థే॒ష్ఠేన॒ హర్య॑శ్వేన॒ విచ్యు॑తాః॒ ప్ర జీ॒రయః॑ సిస్రతే స॒ధ్ర్య1॒॑క్పృథ॑క్ .. 2.017.03
అధా॒ యో విశ్వా॒ భువ॑నా॒భి మ॒జ్మనే॑శాన॒కృత్ప్రవ॑యా అ॒భ్యవ॑ర్ధత .
ఆద్రోద॑సీ॒ జ్యోతి॑షా॒ వహ్ని॒రాత॑నో॒త్సీవ్యం॒తమాం॑సి॒ దుధి॑తా॒ సమ॑వ్యయత్ .. 2.017.04
స ప్రా॒చీనా॒న్పర్వ॑తాందృంహ॒దోజ॑సాధరా॒చీన॑మకృణోద॒పామపః॑ .
అధా॑రయత్పృథి॒వీం వి॒శ్వధా॑యస॒మస్త॑భ్నాన్మా॒యయా॒ ద్యామ॑వ॒స్రసః॑ .. 2.017.05
సాస్మా॒ అరం॑ బా॒హుభ్యాం॒ యం పి॒తాకృ॑ణో॒ద్విశ్వ॑స్మా॒దా జ॒నుషో॒ వేద॑స॒స్పరి॑ .
యేనా॑ పృథి॒వ్యాం ని క్రివిం॑ శ॒యధ్యై॒ వజ్రే॑ణ హ॒త్వ్యవృ॑ణక్తువి॒ష్వణిః॑ .. 2.017.06
అ॒మా॒జూరి॑వ పి॒త్రోః సచా॑ స॒తీ స॑మా॒నాదా సద॑స॒స్త్వామి॑యే॒ భగం॑ .
కృ॒ధి ప్ర॑కే॒తముప॑ మా॒స్యా భ॑ర ద॒ద్ధి భా॒గం త॒న్వో॒3॒॑ యేన॑ మా॒మహః॑ .. 2.017.07
భో॒జం త్వామిం॑ద్ర వ॒యం హు॑వేమ ద॒దిష్ట్వమిం॒ద్రాపాం॑సి॒ వాజా॑న్ .
అ॒వి॒డ్ఢీం॑ద్ర చి॒త్రయా॑ న ఊ॒తీ కృ॒ధి వృ॑షన్నింద్ర॒ వస్య॑సో నః .. 2.017.08
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.017.09

ప్రా॒తా రథో॒ నవో॑ యోజి॒ సస్ని॒శ్చతు॑ర్యుగస్త్రిక॒శః స॒ప్తర॑శ్మిః .
దశా॑రిత్రో మను॒ష్యః॑ స్వ॒ర్షాః స ఇ॒ష్టిభి॑ర్మ॒తిభీ॒ రంహ్యో॑ భూత్ .. 2.018.01
సాస్మా॒ అరం॑ ప్రథ॒మం స ద్వి॒తీయ॑ము॒తో తృ॒తీయం॒ మను॑షః॒ స హోతా॑ .
అ॒న్యస్యా॒ గర్భ॑మ॒న్య ఊ॑ జనంత॒ సో అ॒న్యేభిః॑ సచతే॒ జేన్యో॒ వృషా॑ .. 2.018.02
హరీ॒ ను కం॒ రథ॒ ఇంద్ర॑స్య యోజమా॒యై సూ॒క్తేన॒ వచ॑సా॒ నవే॑న .
మో షు త్వామత్ర॑ బ॒హవో॒ హి విప్రా॒ ని రీ॑రమ॒న్యజ॑మానాసో అ॒న్యే .. 2.018.03
ఆ ద్వాభ్యాం॒ హరి॑భ్యామింద్ర యా॒హ్యా చ॒తుర్భి॒రా ష॒డ్భిర్హూ॒యమా॑నః .
ఆష్టా॒భిర్ద॒శభిః॑ సోమ॒పేయ॑మ॒యం సు॒తః సు॑మఖ॒ మా మృధ॑స్కః .. 2.018.04
ఆ విం॑శ॒త్యా త్రిం॒శతా॑ యాహ్య॒ర్వాఙా చ॑త్వారిం॒శతా॒ హరి॑భిర్యుజా॒నః .
ఆ పం॑చా॒శతా॑ సు॒రథే॑భిరిం॒ద్రా ష॒ష్ట్యా స॑ప్త॒త్యా సో॑మ॒పేయం॑ .. 2.018.05
ఆశీ॒త్యా న॑వ॒త్యా యా॑హ్య॒ర్వాఙా శ॒తేన॒ హరి॑భిరు॒హ్యమా॑నః .
అ॒యం హి తే॑ శు॒నహో॑త్రేషు॒ సోమ॒ ఇంద్ర॑ త్వా॒యా పరి॑షిక్తో॒ మదా॑య .. 2.018.06
మమ॒ బ్రహ్మేం॑ద్ర యా॒హ్యచ్ఛా॒ విశ్వా॒ హరీ॑ ధు॒రి ధి॑ష్వా॒ రథ॑స్య .
పు॒రు॒త్రా హి వి॒హవ్యో॑ బ॒భూథా॒స్మింఛూ॑ర॒ సవ॑నే మాదయస్వ .. 2.018.07
న మ॒ ఇంద్రే॑ణ స॒ఖ్యం వి యో॑షద॒స్మభ్య॑మస్య॒ దక్షి॑ణా దుహీత .
ఉప॒ జ్యేష్ఠే॒ వరూ॑థే॒ గభ॑స్తౌ ప్రా॒యేప్రా॑యే జిగీ॒వాంసః॑ స్యామ .. 2.018.08
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.018.09

అపా॑య్య॒స్యాంధ॑సో॒ మదా॑య॒ మనీ॑షిణః సువా॒నస్య॒ ప్రయ॑సః .
యస్మి॒న్నింద్రః॑ ప్ర॒దివి॑ వావృధా॒న ఓకో॑ ద॒ధే బ్ర॑హ్మ॒ణ్యంత॑శ్చ॒ నరః॑ .. 2.019.01
అ॒స్య మం॑దా॒నో మధ్వో॒ వజ్ర॑హ॒స్తోఽహి॒మింద్రో॑ అర్ణో॒వృతం॒ వి వృ॑శ్చత్ .
ప్ర యద్వయో॒ న స్వస॑రా॒ణ్యచ్ఛా॒ ప్రయాం॑సి చ న॒దీనాం॒ చక్ర॑మంత .. 2.019.02
స మాహి॑న॒ ఇంద్రో॒ అర్ణో॑ అ॒పాం ప్రైర॑యదహి॒హాచ్ఛా॑ సము॒ద్రం .
అజ॑నయ॒త్సూర్యం॑ వి॒దద్గా అ॒క్తునాహ్నాం॑ వ॒యునా॑ని సాధత్ .. 2.019.03
సో అ॑ప్ర॒తీని॒ మన॑వే పు॒రూణీంద్రో॑ దాశద్దా॒శుషే॒ హంతి॑ వృ॒త్రం .
స॒ద్యో యో నృభ్యో॑ అత॒సాయ్యో॒ భూత్ప॑స్పృధా॒నేభ్యః॒ సూర్య॑స్య సా॒తౌ .. 2.019.04
స సు॑న్వ॒త ఇంద్రః॒ సూర్య॒మా దే॒వో రి॑ణ॒ఙ్మర్త్యా॑య స్త॒వాన్ .
ఆ యద్ర॒యిం గు॒హద॑వద్యమస్మై॒ భర॒దంశం॒ నైత॑శో దశ॒స్యన్ .. 2.019.05
స రం॑ధయత్స॒దివః॒ సార॑థయే॒ శుష్ణ॑మ॒శుషం॒ కుయ॑వం॒ కుత్సా॑య .
దివో॑దాసాయ నవ॒తిం చ॒ నవేంద్రః॒ పురో॒ వ్యై॑ర॒చ్ఛంబ॑రస్య .. 2.019.06
ఏ॒వా త॑ ఇంద్రో॒చథ॑మహేమ శ్రవ॒స్యా న త్మనా॑ వా॒జయం॑తః .
అ॒శ్యామ॒ తత్సాప్త॑మాశుషా॒ణా న॒నమో॒ వధ॒రదే॑వస్య పీ॒యోః .. 2.019.07
ఏ॒వా తే॑ గృత్సమ॒దాః శూ॑ర॒ మన్మా॑వ॒స్యవో॒ న వ॒యునా॑ని తక్షుః .
బ్ర॒హ్మ॒ణ్యంత॑ ఇంద్ర తే॒ నవీ॑య॒ ఇష॒మూర్జం॑ సుక్షి॒తిం సు॒మ్నమ॑శ్యుః .. 2.019.08
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.019.09

వ॒యం తే॒ వయ॑ ఇంద్ర వి॒ద్ధి షు ణః॒ ప్ర భ॑రామహే వాజ॒యుర్న రథం॑ .
వి॒ప॒న్యవో॒ దీధ్య॑తో మనీ॒షా సు॒మ్నమియ॑క్షంత॒స్త్వావ॑తో॒ నౄన్ .. 2.020.01
త్వం న॑ ఇంద్ర॒ త్వాభి॑రూ॒తీ త్వా॑య॒తో అ॑భిష్టి॒పాసి॒ జనా॑న్ .
త్వమి॒నో దా॒శుషో॑ వరూ॒తేత్థాధీ॑ర॒భి యో నక్ష॑తి త్వా .. 2.020.02
స నో॒ యువేంద్రో॑ జో॒హూత్రః॒ సఖా॑ శి॒వో న॒రామ॑స్తు పా॒తా .
యః శంసం॑తం॒ యః శ॑శమా॒నమూ॒తీ పచం॑తం చ స్తు॒వంతం॑ చ ప్ర॒ణేష॑త్ .. 2.020.03
తము॑ స్తుష॒ ఇంద్రం॒ తం గృ॑ణీషే॒ యస్మి॑న్పు॒రా వా॑వృ॒ధుః శా॑శ॒దుశ్చ॑ .
స వస్వః॒ కామం॑ పీపరదియా॒నో బ్ర॑హ్మణ్య॒తో నూత॑నస్యా॒యోః .. 2.020.04
సో అంగి॑రసాము॒చథా॑ జుజు॒ష్వాన్బ్రహ్మా॑ తూతో॒దింద్రో॑ గా॒తుమి॒ష్ణన్ .
ము॒ష్ణన్ను॒షసః॒ సూర్యే॑ణ స్త॒వానశ్న॑స్య చిచ్ఛిశ్నథత్పూ॒ర్వ్యాణి॑ .. 2.020.05
స హ॑ శ్రు॒త ఇంద్రో॒ నామ॑ దే॒వ ఊ॒ర్ధ్వో భు॑వ॒న్మను॑షే ద॒స్మత॑మః .
అవ॑ ప్రి॒యమ॑ర్శసా॒నస్య॑ సా॒హ్వాంఛిరో॑ భరద్దా॒సస్య॑ స్వ॒ధావా॑న్ .. 2.020.06
స వృ॑త్ర॒హేంద్రః॑ కృ॒ష్ణయో॑నీః పురంద॒రో దాసీ॑రైరయ॒ద్వి .
అజ॑నయ॒న్మన॑వే॒ క్షామ॒పశ్చ॑ స॒త్రా శంసం॒ యజ॑మానస్య తూతోత్ .. 2.020.07
తస్మై॑ తవ॒స్య1॒॑మను॑ దాయి స॒త్రేంద్రా॑య దే॒వేభి॒రర్ణ॑సాతౌ .
ప్రతి॒ యద॑స్య॒ వజ్రం॑ బా॒హ్వోర్ధుర్హ॒త్వీ దస్యూ॒న్పుర॒ ఆయ॑సీ॒ర్ని తా॑రీత్ .. 2.020.08
నూ॒నం సా తే॒ ప్రతి॒ వరం॑ జరి॒త్రే దు॑హీ॒యదిం॑ద్ర॒ దక్షి॑ణా మ॒ఘోనీ॑ .
శిక్షా॑ స్తో॒తృభ్యో॒ మాతి॑ ధ॒గ్భగో॑ నో బృ॒హద్వ॑దేమ వి॒దథే॑ సు॒వీరాః॑ .. 2.020.09

వి॒శ్వ॒జితే॑ ధన॒జితే॑ స్వ॒ర్జితే॑ సత్రా॒జితే॑ నృ॒జిత॑ ఉర్వరా॒జితే॑ .
అ॒శ్వ॒జితే॑ గో॒జితే॑ అ॒బ్జితే॑ భ॒రేంద్రా॑య॒ సోమం॑ యజ॒తాయ॑ హర్య॒తం .. 2.021.01
అ॒భి॒భువే॑ఽభిభం॒గాయ॑ వన్వ॒తేఽషా॑ళ్హాయ॒ సహ॑మానాయ వే॒ధసే॑ .
తు॒వి॒గ్రయే॒ వహ్న॑యే దు॒ష్టరీ॑తవే సత్రా॒సాహే॒ నమ॒ ఇంద్రా॑య వోచత .. 2.021.02
స॒త్రా॒సా॒హో జ॑నభ॒క్షో జ॑నంస॒హశ్చ్యవ॑నో యు॒ధ్మో అను॒ జోష॑ముక్షి॒తః .
వృ॒తం॒చ॒యః సహు॑రిర్వి॒క్ష్వా॑రి॒త ఇంద్ర॑స్య వోచం॒ ప్ర కృ॒తాని॑ వీ॒ర్యా॑ .. 2.021.03
అ॒నా॒ను॒దో వృ॑ష॒భో దోధ॑తో వ॒ధో గం॑భీ॒ర ఋ॒ష్వో అస॑మష్టకావ్యః .
ర॒ధ్ర॒చో॒దః శ్నథ॑నో వీళి॒తస్పృ॒థురింద్రః॑ సుయ॒జ్ఞ ఉ॒షసః॒ స్వ॑ర్జనత్ .. 2.021.04
య॒జ్ఞేన॑ గా॒తుమ॒ప్తురో॑ వివిద్రిరే॒ ధియో॑ హిన్వా॒నా ఉ॒శిజో॑ మనీ॒షిణః॑ .
అ॒భి॒స్వరా॑ ని॒షదా॒ గా అ॑వ॒స్యవ॒ ఇంద్రే॑ హిన్వా॒నా ద్రవి॑ణాన్యాశత .. 2.021.05
ఇంద్ర॒ శ్రేష్ఠా॑ని॒ ద్రవి॑ణాని ధేహి॒ చిత్తిం॒ దక్ష॑స్య సుభగ॒త్వమ॒స్మే .
పోషం॑ రయీ॒ణామరి॑ష్టిం త॒నూనాం॑ స్వా॒ద్మానం॑ వా॒చః సు॑దిన॒త్వమహ్నాం॑ .. 2.021.06

త్రిక॑ద్రుకేషు మహి॒షో యవా॑శిరం తువి॒శుష్మ॑స్తృ॒పత్సోమ॑మపిబ॒ద్విష్ణు॑నా సు॒తం యథావ॑శత్ .
స ఈం॑ మమాద॒ మహి॒ కర్మ॒ కర్త॑వే మ॒హాము॒రుం సైనం॑ సశ్చద్దే॒వో దే॒వం స॒త్యమింద్రం॑ స॒త్య ఇందుః॑ .. 2.022.01
అధ॒ త్విషీ॑మాఀ అ॒భ్యోజ॑సా॒ క్రివిం॑ యు॒ధాభ॑వ॒దా రోద॑సీ అపృణదస్య మ॒జ్మనా॒ ప్ర వా॑వృధే .
అధ॑త్తా॒న్యం జ॒ఠరే॒ ప్రేమ॑రిచ్యత॒ సైనం॑ సశ్చద్దే॒వో దే॒వం స॒త్యమింద్రం॑ స॒త్య ఇందుః॑ .. 2.022.02
సా॒కం జా॒తః క్రతు॑నా సా॒కమోజ॑సా వవక్షిథ సా॒కం వృ॒ద్ధో వీ॒ర్యైః॑ సాస॒హిర్మృధో॒ విచ॑ర్షణిః .
దాతా॒ రాధః॑ స్తువ॒తే కామ్యం॒ వసు॒ సైనం॑ సశ్చద్దే॒వో దే॒వం స॒త్యమింద్రం॑ స॒త్య ఇందుః॑ .. 2.022.03
తవ॒ త్యన్నర్యం॑ నృ॒తోఽప॑ ఇంద్ర ప్రథ॒మం పూ॒ర్వ్యం ది॒వి ప్ర॒వాచ్యం॑ కృ॒తం .
యద్దే॒వస్య॒ శవ॑సా॒ ప్రారి॑ణా॒ అసుం॑ రి॒ణన్న॒పః .
భువ॒ద్విశ్వ॑మ॒భ్యాదే॑వ॒మోజ॑సా వి॒దాదూర్జం॑ శ॒తక్ర॑తుర్వి॒దాదిషం॑ .. 2.022.04

గ॒ణానాం॑ త్వా గ॒ణప॑తిం హవామహే క॒విం క॑వీ॒నాము॑ప॒మశ్ర॑వస్తమం .
జ్యే॒ష్ఠ॒రాజం॒ బ్రహ్మ॑ణాం బ్రహ్మణస్పత॒ ఆ నః॑ శృ॒ణ్వన్నూ॒తిభిః॑ సీద॒ సాద॑నం .. 2.023.01
దే॒వాశ్చి॑త్తే అసుర్య॒ ప్రచే॑తసో॒ బృహ॑స్పతే య॒జ్ఞియం॑ భా॒గమా॑నశుః .
ఉ॒స్రా ఇ॑వ॒ సూర్యో॒ జ్యోతి॑షా మ॒హో విశ్వే॑షా॒మిజ్జ॑ని॒తా బ్రహ్మ॑ణామసి .. 2.023.02
ఆ వి॒బాధ్యా॑ పరి॒రాప॒స్తమాం॑సి చ॒ జ్యోతి॑ష్మంతం॒ రథ॑మృ॒తస్య॑ తిష్ఠసి .
బృహ॑స్పతే భీ॒మమ॑మిత్ర॒దంభ॑నం రక్షో॒హణం॑ గోత్ర॒భిదం॑ స్వ॒ర్విదం॑ .. 2.023.03
సు॒నీ॒తిభి॑ర్నయసి॒ త్రాయ॑సే॒ జనం॒ యస్తుభ్యం॒ దాశా॒న్న తమంహో॑ అశ్నవత్ .
బ్ర॒హ్మ॒ద్విష॒స్తప॑నో మన్యు॒మీర॑సి॒ బృహ॑స్పతే॒ మహి॒ తత్తే॑ మహిత్వ॒నం .. 2.023.04
న తమంహో॒ న దు॑రి॒తం కుత॑శ్చ॒న నారా॑తయస్తితిరు॒ర్న ద్వ॑యా॒వినః॑ .
విశ్వా॒ ఇద॑స్మాద్ధ్వ॒రసో॒ వి బా॑ధసే॒ యం సు॑గో॒పా రక్ష॑సి బ్రహ్మణస్పతే .. 2.023.05
త్వం నో॑ గో॒పాః ప॑థి॒కృద్వి॑చక్ష॒ణస్తవ॑ వ్ర॒తాయ॑ మ॒తిభి॑ర్జరామహే .
బృహ॑స్పతే॒ యో నో॑ అ॒భి హ్వరో॑ ద॒ధే స్వా తం మ॑ర్మర్తు దు॒చ్ఛునా॒ హర॑స్వతీ .. 2.023.06
ఉ॒త వా॒ యో నో॑ మ॒ర్చయా॒దనా॑గసోఽరాతీ॒వా మర్తః॑ సాను॒కో వృకః॑ .
బృహ॑స్పతే॒ అప॒ తం వ॑ర్తయా ప॒థః సు॒గం నో॑ అ॒స్యై దే॒వవీ॑తయే కృధి .. 2.023.07
త్రా॒తారం॑ త్వా త॒నూనాం॑ హవామ॒హేఽవ॑స్పర్తరధివ॒క్తార॑మస్మ॒యుం .
బృహ॑స్పతే దేవ॒నిదో॒ ని బ॑ర్హయ॒ మా దు॒రేవా॒ ఉత్త॑రం సు॒మ్నమున్న॑శన్ .. 2.023.08
త్వయా॑ వ॒యం సు॒వృధా॑ బ్రహ్మణస్పతే స్పా॒ర్హా వసు॑ మను॒ష్యా ద॑దీమహి .
యా నో॑ దూ॒రే త॒ళితో॒ యా అరా॑తయో॒ఽభి సంతి॑ జం॒భయా॒ తా అ॑న॒ప్నసః॑ .. 2.023.09
త్వయా॑ వ॒యము॑త్త॒మం ధీ॑మహే॒ వయో॒ బృహ॑స్పతే॒ పప్రి॑ణా॒ సస్ని॑నా యు॒జా .
మా నో॑ దుః॒శంసో॑ అభిది॒ప్సురీ॑శత॒ ప్ర సు॒శంసా॑ మ॒తిభి॑స్తారిషీమహి .. 2.023.10
అ॒నా॒ను॒దో వృ॑ష॒భో జగ్మి॑రాహ॒వం నిష్ట॑ప్తా॒ శత్రుం॒ పృత॑నాసు సాస॒హిః .
అసి॑ స॒త్య ఋ॑ణ॒యా బ్ర॑హ్మణస్పత ఉ॒గ్రస్య॑ చిద్దమి॒తా వీ॑ళుహ॒ర్షిణః॑ .. 2.023.11
అదే॑వేన॒ మన॑సా॒ యో రి॑ష॒ణ్యతి॑ శా॒సాము॒గ్రో మన్య॑మానో॒ జిఘాం॑సతి .
బృహ॑స్పతే॒ మా ప్రణ॒క్తస్య॑ నో వ॒ధో ని క॑ర్మ మ॒న్యుం దు॒రేవ॑స్య॒ శర్ధ॑తః .. 2.023.12
భరే॑షు॒ హవ్యో॒ నమ॑సోప॒సద్యో॒ గంతా॒ వాజే॑షు॒ సని॑తా॒ ధనం॑ధనం .
విశ్వా॒ ఇద॒ర్యో అ॑భిది॒ప్స్వో॒3॒॑ మృధో॒ బృహ॒స్పతి॒ర్వి వ॑వర్హా॒ రథా॑ఀ ఇవ .. 2.023.13
తేజి॑ష్ఠయా తప॒నీ ర॒క్షస॑స్తప॒ యే త్వా॑ ని॒దే ద॑ధి॒రే దృ॒ష్టవీ॑ర్యం .
ఆ॒విస్తత్కృ॑ష్వ॒ యదస॑త్త ఉ॒క్థ్యం1॒॑ బృహ॑స్పతే॒ వి ప॑రి॒రాపో॑ అర్దయ .. 2.023.14
బృహ॑స్పతే॒ అతి॒ యద॒ర్యో అర్హా॑ద్ద్యు॒మద్వి॒భాతి॒ క్రతు॑మ॒జ్జనే॑షు .
యద్దీ॒దయ॒చ్ఛవ॑స ఋతప్రజాత॒ తద॒స్మాసు॒ ద్రవి॑ణం ధేహి చి॒త్రం .. 2.023.15
మా నః॑ స్తే॒నేభ్యో॒ యే అ॒భి ద్రు॒హస్ప॒దే ని॑రా॒మిణో॑ రి॒పవోఽన్నే॑షు జాగృ॒ధుః .
ఆ దే॒వానా॒మోహ॑తే॒ వి వ్రయో॑ హృ॒ది బృహ॑స్పతే॒ న ప॒రః సామ్నో॑ విదుః .. 2.023.16
విశ్వే॑భ్యో॒ హి త్వా॒ భువ॑నేభ్య॒స్పరి॒ త్వష్టాజ॑న॒త్సామ్నః॑సామ్నః క॒విః .
స ఋ॑ణ॒చిదృ॑ణ॒యా బ్రహ్మ॑ణ॒స్పతి॑ర్ద్రు॒హో హం॒తా మ॒హ ఋ॒తస్య॑ ధ॒ర్తరి॑ .. 2.023.17
తవ॑ శ్రి॒యే వ్య॑జిహీత॒ పర్వ॑తో॒ గవాం॑ గో॒త్రము॒దసృ॑జో॒ యదం॑గిరః .
ఇంద్రే॑ణ యు॒జా తమ॑సా॒ పరీ॑వృతం॒ బృహ॑స్పతే॒ నిర॒పామౌ॑బ్జో అర్ణ॒వం .. 2.023.18
బ్రహ్మ॑ణస్పతే॒ త్వమ॒స్య యం॒తా సూ॒క్తస్య॑ బోధి॒ తన॑యం చ జిన్వ .
విశ్వం॒ తద్భ॒ద్రం యదవం॑తి దే॒వా బృ॒హద్వ॑దేమ వి॒దథే॑ సు॒వీరాః॑ .. 2.023.19

సేమామ॑విడ్ఢి॒ ప్రభృ॑తిం॒ య ఈశి॑షే॒ఽయా వి॑ధేమ॒ నవ॑యా మ॒హా గి॒రా .
యథా॑ నో మీ॒ఢ్వాన్స్తవ॑తే॒ సఖా॒ తవ॒ బృహ॑స్పతే॒ సీష॑ధః॒ సోత నో॑ మ॒తిం .. 2.024.01
యో నంత్వా॒న్యన॑మ॒న్న్యోజ॑సో॒తాద॑ర్దర్మ॒న్యునా॒ శంబ॑రాణి॒ వి .
ప్రాచ్యా॑వయ॒దచ్యు॑తా॒ బ్రహ్మ॑ణ॒స్పతి॒రా చావి॑శ॒ద్వసు॑మంతం॒ వి పర్వ॑తం .. 2.024.02
తద్దే॒వానాం॑ దే॒వత॑మాయ॒ కర్త్వ॒మశ్ర॑థ్నందృ॒ళ్హావ్ర॑దంత వీళి॒తా .
ఉద్గా ఆ॑జ॒దభి॑న॒ద్బ్రహ్మ॑ణా వ॒లమగూ॑హ॒త్తమో॒ వ్య॑చక్షయ॒త్స్వః॑ .. 2.024.03
అశ్మా॑స్యమవ॒తం బ్రహ్మ॑ణ॒స్పతి॒ర్మధు॑ధారమ॒భి యమోజ॒సాతృ॑ణత్ .
తమే॒వ విశ్వే॑ పపిరే స్వ॒ర్దృశో॑ బ॒హు సా॒కం సి॑సిచు॒రుత్స॑ము॒ద్రిణం॑ .. 2.024.04
సనా॒ తా కా చి॒ద్భువ॑నా॒ భవీ॑త్వా మా॒ద్భిః శ॒రద్భి॒ర్దురో॑ వరంత వః .
అయ॑తంతా చరతో అ॒న్యద॑న్య॒దిద్యా చ॒కార॑ వ॒యునా॒ బ్రహ్మ॑ణ॒స్పతిః॑ .. 2.024.05
అ॒భి॒నక్షం॑తో అ॒భి యే తమా॑న॒శుర్ని॒ధిం ప॑ణీ॒నాం ప॑ర॒మం గుహా॑ హి॒తం .
తే వి॒ద్వాంసః॑ ప్రతి॒చక్ష్యానృ॑తా॒ పున॒ర్యత॑ ఉ॒ ఆయం॒తదుదీ॑యురా॒విశం॑ .. 2.024.06
ఋ॒తావా॑నః ప్రతి॒చక్ష్యానృ॑తా॒ పున॒రాత॒ ఆ త॑స్థుః క॒వయో॑ మ॒హస్ప॒థః .
తే బా॒హుభ్యాం॑ ధమి॒తమ॒గ్నిమశ్మ॑ని॒ నకిః॒ షో అ॒స్త్యర॑ణో జ॒హుర్హి తం .. 2.024.07
ఋ॒తజ్యే॑న క్షి॒ప్రేణ॒ బ్రహ్మ॑ణ॒స్పతి॒ర్యత్ర॒ వష్టి॒ ప్ర తద॑శ్నోతి॒ ధన్వ॑నా .
తస్య॑ సా॒ధ్వీరిష॑వో॒ యాభి॒రస్య॑తి నృ॒చక్ష॑సో దృ॒శయే॒ కర్ణ॑యోనయః .. 2.024.08
స సం॑న॒యః స వి॑న॒యః పు॒రోహి॑తః॒ స సుష్టు॑తః॒ స యు॒ధి బ్రహ్మ॑ణ॒స్పతిః॑ .
చా॒క్ష్మో యద్వాజం॒ భర॑తే మ॒తీ ధనాదిత్సూర్య॑స్తపతి తప్య॒తుర్వృథా॑ .. 2.024.09
వి॒భు ప్ర॒భు ప్ర॑థ॒మం మే॒హనా॑వతో॒ బృహ॒స్పతేః॑ సువి॒దత్రా॑ణి॒ రాధ్యా॑ .
ఇ॒మా సా॒తాని॑ వే॒న్యస్య॑ వా॒జినో॒ యేన॒ జనా॑ ఉ॒భయే॑ భుంజ॒తే విశః॑ .. 2.024.10
యోఽవ॑రే వృ॒జనే॑ వి॒శ్వథా॑ వి॒భుర్మ॒హాము॑ ర॒ణ్వః శవ॑సా వ॒వక్షి॑థ .
స దే॒వో దే॒వాన్ప్రతి॑ పప్రథే పృ॒థు విశ్వేదు॒ తా ప॑రి॒భూర్బ్రహ్మ॑ణ॒స్పతిః॑ .. 2.024.11
విశ్వం॑ స॒త్యం మ॑ఘవానా యు॒వోరిదాప॑శ్చ॒న ప్ర మి॑నంతి వ్ర॒తం వాం॑ .
అచ్ఛేం॑ద్రాబ్రహ్మణస్పతీ హ॒విర్నోఽన్నం॒ యుజే॑వ వా॒జినా॑ జిగాతం .. 2.024.12
ఉ॒తాశి॑ష్ఠా॒ అను॑ శృణ్వంతి॒ వహ్న॑యః స॒భేయో॒ విప్రో॑ భరతే మ॒తీ ధనా॑ .
వీ॒ళు॒ద్వేషా॒ అను॒ వశ॑ ఋ॒ణమా॑ద॒దిః స హ॑ వా॒జీ స॑మి॒థే బ్రహ్మ॑ణ॒స్పతిః॑ .. 2.024.13
బ్రహ్మ॑ణ॒స్పతే॑రభవద్యథావ॒శం స॒త్యో మ॒న్యుర్మహి॒ కర్మా॑ కరిష్య॒తః .
యో గా ఉ॒దాజ॒త్స ది॒వే వి చా॑భజన్మ॒హీవ॑ రీ॒తిః శవ॑సాసర॒త్పృథ॑క్ .. 2.024.14
బ్రహ్మ॑ణస్పతే సు॒యమ॑స్య వి॒శ్వహా॑ రా॒యః స్యా॑మ ర॒థ్యో॒3॒॑ వయ॑స్వతః .
వీ॒రేషు॑ వీ॒రాఀ ఉప॑ పృఙ్ధి న॒స్త్వం యదీశా॑నో॒ బ్రహ్మ॑ణా॒ వేషి॑ మే॒ హవం॑ .. 2.024.15
బ్రహ్మ॑ణస్పతే॒ త్వమ॒స్య యం॒తా సూ॒క్తస్య॑ బోధి॒ తన॑యం చ జిన్వ .
విశ్వం॒ తద్భ॒ద్రం యదవం॑తి దే॒వా బృ॒హద్వ॑దేమ వి॒దథే॑ సు॒వీరాః॑ .. 2.024.16

ఇంధా॑నో అ॒గ్నిం వ॑నవద్వనుష్య॒తః కృ॒తబ్ర॑హ్మా శూశువద్రా॒తహ॑వ్య॒ ఇత్ .
జా॒తేన॑ జా॒తమతి॒ స ప్ర స॑ర్సృతే॒ యంయం॒ యుజం॑ కృణు॒తే బ్రహ్మ॑ణ॒స్పతిః॑ .. 2.025.01
వీ॒రేభి॑ర్వీ॒రాన్వ॑నవద్వనుష్య॒తో గోభీ॑ ర॒యిం ప॑ప్రథ॒ద్బోధ॑తి॒ త్మనా॑ .
తో॒కం చ॒ తస్య॒ తన॑యం చ వర్ధతే॒ యంయం॒ యుజం॑ కృణు॒తే బ్రహ్మ॑ణ॒స్పతిః॑ .. 2.025.02
సింధు॒ర్న క్షోదః॒ శిమీ॑వాఀ ఋఘాయ॒తో వృషే॑వ॒ వధ్రీ॑ఀర॒భి వ॒ష్ట్యోజ॑సా .
అ॒గ్నేరి॑వ॒ ప్రసి॑తి॒ర్నాహ॒ వర్త॑వే॒ యంయం॒ యుజం॑ కృణు॒తే బ్రహ్మ॑ణ॒స్పతిః॑ .. 2.025.03
తస్మా॑ అర్షంతి ది॒వ్యా అ॑స॒శ్చతః॒ స సత్వ॑భిః ప్రథ॒మో గోషు॑ గచ్ఛతి .
అని॑భృష్టతవిషిర్హం॒త్యోజ॑సా॒ యంయం॒ యుజం॑ కృణు॒తే బ్రహ్మ॑ణ॒స్పతిః॑ .. 2.025.04
తస్మా॒ ఇద్విశ్వే॑ ధునయంత॒ సింధ॒వోఽచ్ఛి॑ద్రా॒ శర్మ॑ దధిరే పు॒రూణి॑ .
దే॒వానాం॑ సు॒మ్నే సు॒భగః॒ స ఏ॑ధతే॒ యంయం॒ యుజం॑ కృణు॒తే బ్రహ్మ॑ణ॒స్పతిః॑ .. 2.025.05

ఋ॒జురిచ్ఛంసో॑ వనవద్వనుష్య॒తో దే॑వ॒యన్నిదదే॑వయంతమ॒భ్య॑సత్ .
సు॒ప్రా॒వీరిద్వ॑నవత్పృ॒త్సు దు॒ష్టరం॒ యజ్వేదయ॑జ్యో॒ర్వి భ॑జాతి॒ భోజ॑నం .. 2.026.01
యజ॑స్వ వీర॒ ప్ర వి॑హి మనాయ॒తో భ॒ద్రం మనః॑ కృణుష్వ వృత్ర॒తూర్యే॑ .
హ॒విష్కృ॑ణుష్వ సు॒భగో॒ యథాస॑సి॒ బ్రహ్మ॑ణ॒స్పతే॒రవ॒ ఆ వృ॑ణీమహే .. 2.026.02
స ఇజ్జనే॑న॒ స వి॒శా స జన్మ॑నా॒ స పు॒త్రైర్వాజం॑ భరతే॒ ధనా॒ నృభిః॑ .
దే॒వానాం॒ యః పి॒తర॑మా॒వివా॑సతి శ్ర॒ద్ధామ॑నా హ॒విషా॒ బ్రహ్మ॑ణ॒స్పతిం॑ .. 2.026.03
యో అ॑స్మై హ॒వ్యైర్ఘృ॒తవ॑ద్భి॒రవి॑ధ॒త్ప్ర తం ప్రా॒చా న॑యతి॒ బ్రహ్మ॑ణ॒స్పతిః॑ .
ఉ॒రు॒ష్యతీ॒మంహ॑సో॒ రక్ష॑తీ రి॒షోం॒3॒॑ఽహోశ్చి॑దస్మా ఉరు॒చక్రి॒రద్భు॑తః .. 2.026.04

ఇ॒మా గిర॑ ఆది॒త్యేభ్యో॑ ఘృ॒తస్నూః॑ స॒నాద్రాజ॑భ్యో జు॒హ్వా॑ జుహోమి .
శృ॒ణోతు॑ మి॒త్రో అ॑ర్య॒మా భగో॑ నస్తువిజా॒తో వరు॑ణో॒ దక్షో॒ అంశః॑ .. 2.027.01
ఇ॒మం స్తోమం॒ సక్ర॑తవో మే అ॒ద్య మి॒త్రో అ॑ర్య॒మా వరు॑ణో జుషంత .
ఆ॒ది॒త్యాసః॒ శుచ॑యో॒ ధార॑పూతా॒ అవృ॑జినా అనవ॒ద్యా అరి॑ష్టాః .. 2.027.02
త ఆ॑ది॒త్యాస॑ ఉ॒రవో॑ గభీ॒రా అద॑బ్ధాసో॒ దిప్సం॑తో భూర్య॒క్షాః .
అం॒తః ప॑శ్యంతి వృజి॒నోత సా॒ధు సర్వం॒ రాజ॑భ్యః పర॒మా చి॒దంతి॑ .. 2.027.03
ధా॒రయం॑త ఆది॒త్యాసో॒ జగ॒త్స్థా దే॒వా విశ్వ॑స్య॒ భువ॑నస్య గో॒పాః .
దీ॒ర్ఘాధి॑యో॒ రక్ష॑మాణా అసు॒ర్య॑మృ॒తావా॑న॒శ్చయ॑మానా ఋ॒ణాని॑ .. 2.027.04
వి॒ద్యామా॑దిత్యా॒ అవ॑సో వో అ॒స్య యద॑ర్యమన్భ॒య ఆ చి॑న్మయో॒భు .
యు॒ష్మాకం॑ మిత్రావరుణా॒ ప్రణీ॑తౌ॒ పరి॒ శ్వభ్రే॑వ దురి॒తాని॑ వృజ్యాం .. 2.027.05
సు॒గో హి వో॑ అర్యమన్మిత్ర॒ పంథా॑ అనృక్ష॒రో వ॑రుణ సా॒ధురస్తి॑ .
తేనా॑దిత్యా॒ అధి॑ వోచతా నో॒ యచ్ఛ॑తా నో దుష్పరి॒హంతు॒ శర్మ॑ .. 2.027.06
పిప॑ర్తు నో॒ అది॑తీ॒ రాజ॑పు॒త్రాతి॒ ద్వేషాం॑స్యర్య॒మా సు॒గేభిః॑ .
బృ॒హన్మి॒త్రస్య॒ వరు॑ణస్య॒ శర్మోప॑ స్యామ పురు॒వీరా॒ అరి॑ష్టాః .. 2.027.07
తి॒స్రో భూమీ॑ర్ధారయం॒త్రీఀరు॒త ద్యూంత్రీణి॑ వ్ర॒తా వి॒దథే॑ అం॒తరే॑షాం .
ఋ॒తేనా॑దిత్యా॒ మహి॑ వో మహి॒త్వం తద॑ర్యమన్వరుణ మిత్ర॒ చారు॑ .. 2.027.08
త్రీ రో॑చ॒నా ది॒వ్యా ధా॑రయంత హిర॒ణ్యయాః॒ శుచ॑యో॒ ధార॑పూతాః .
అస్వ॑ప్నజో అనిమి॒షా అద॑బ్ధా ఉరు॒శంసా॑ ఋ॒జవే॒ మర్త్యా॑య .. 2.027.09
త్వం విశ్వే॑షాం వరుణాసి॒ రాజా॒ యే చ॑ దే॒వా అ॑సుర॒ యే చ॒ మర్తాః॑ .
శ॒తం నో॑ రాస్వ శ॒రదో॑ వి॒చక్షే॒ఽశ్యామాయూం॑షి॒ సుధి॑తాని॒ పూర్వా॑ .. 2.027.10
న ద॑క్షి॒ణా వి చి॑కితే॒ న స॒వ్యా న ప్రా॒చీన॑మాదిత్యా॒ నోత ప॒శ్చా .
పా॒క్యా॑ చిద్వసవో ధీ॒ర్యా॑ చిద్యు॒ష్మానీ॑తో॒ అభ॑యం॒ జ్యోతి॑రశ్యాం .. 2.027.11
యో రాజ॑భ్య ఋత॒నిభ్యో॑ ద॒దాశ॒ యం వ॒ర్ధయం॑తి పు॒ష్టయ॑శ్చ॒ నిత్యాః॑ .
స రే॒వాన్యా॑తి ప్రథ॒మో రథే॑న వసు॒దావా॑ వి॒దథే॑షు ప్రశ॒స్తః .. 2.027.12
శుచి॑ర॒పః సూ॒యవ॑సా॒ అద॑బ్ధ॒ ఉప॑ క్షేతి వృ॒ద్ధవ॑యాః సు॒వీరః॑ .
నకి॒ష్టం ఘ్నం॒త్యంతి॑తో॒ న దూ॒రాద్య ఆ॑ది॒త్యానాం॒ భవ॑తి॒ ప్రణీ॑తౌ .. 2.027.13
అది॑తే॒ మిత్ర॒ వరు॑ణో॒త మృ॑ళ॒ యద్వో॑ వ॒యం చ॑కృ॒మా కచ్చి॒దాగః॑ .
ఉ॒ర్వ॑శ్యా॒మభ॑యం॒ జ్యోతి॑రింద్ర॒ మా నో॑ దీ॒ర్ఘా అ॒భి న॑శం॒తమి॑స్రాః .. 2.027.14
ఉ॒భే అ॑స్మై పీపయతః సమీ॒చీ ది॒వో వృ॒ష్టిం సు॒భగో॒ నామ॒ పుష్య॑న్ .
ఉ॒భా క్షయా॑వా॒జయ॑న్యాతి పృ॒త్సూభావర్ధౌ॑ భవతః సా॒ధూ అ॑స్మై .. 2.027.15
యా వో॑ మా॒యా అ॑భి॒ద్రుహే॑ యజత్రాః॒ పాశా॑ ఆదిత్యా రి॒పవే॒ విచృ॑త్తాః .
అ॒శ్వీవ॒ తాఀ అతి॑ యేషం॒ రథే॒నారి॑ష్టా ఉ॒రావా శర్మ॑న్స్యామ .. 2.027.16
మాహం మ॒ఘోనో॑ వరుణ ప్రి॒యస్య॑ భూరి॒దావ్న॒ ఆ వి॑దం॒ శూన॑మా॒పేః .
మా రా॒యో రా॑జన్సు॒యమా॒దవ॑ స్థాం బృ॒హద్వ॑దేమ వి॒దథే॑ సు॒వీరాః॑ .. 2.027.17

ఇ॒దం క॒వేరా॑ది॒త్యస్య॑ స్వ॒రాజో॒ విశ్వా॑ని॒ సాంత్య॒భ్య॑స్తు మ॒హ్నా .
అతి॒ యో మం॒ద్రో య॒జథా॑య దే॒వః సు॑కీ॒ర్తిం భి॑క్షే॒ వరు॑ణస్య॒ భూరేః॑ .. 2.028.01
తవ॑ వ్ర॒తే సు॒భగా॑సః స్యామ స్వా॒ధ్యో॑ వరుణ తుష్టు॒వాంసః॑ .
ఉ॒పాయ॑న ఉ॒షసాం॒ గోమ॑తీనామ॒గ్నయో॒ న జర॑మాణా॒ అను॒ ద్యూన్ .. 2.028.02
తవ॑ స్యామ పురు॒వీర॑స్య॒ శర్మ॑న్నురు॒శంస॑స్య వరుణ ప్రణేతః .
యూ॒యం నః॑ పుత్రా అదితేరదబ్ధా అ॒భి క్ష॑మధ్వం॒ యుజ్యా॑య దేవాః .. 2.028.03
ప్ర సీ॑మాది॒త్యో అ॑సృజద్విధ॒ర్తాఀ ఋ॒తం సింధ॑వో॒ వరు॑ణస్య యంతి .
న శ్రా॑మ్యంతి॒ న వి ము॑చంత్యే॒తే వయో॒ న ప॑ప్తూ రఘు॒యా పరి॑జ్మన్ .. 2.028.04
వి మచ్ఛ్ర॑థాయ రశ॒నామి॒వాగ॑ ఋ॒ధ్యామ॑ తే వరుణ॒ ఖామృ॒తస్య॑ .
మా తంతు॑శ్ఛేది॒ వయ॑తో॒ ధియం॑ మే॒ మా మాత్రా॑ శార్య॒పసః॑ పు॒ర ఋ॒తోః .. 2.028.05
అపో॒ సు మ్య॑క్ష వరుణ భి॒యసం॒ మత్సమ్రా॒ళృతా॒వోఽను॑ మా గృభాయ .
దామే॑వ వ॒త్సాద్వి ము॑ము॒గ్ధ్యంహో॑ న॒హి త్వదా॒రే ని॒మిష॑శ్చ॒నేశే॑ .. 2.028.06
మా నో॑ వ॒ధైర్వ॑రుణ॒ యే త॑ ఇ॒ష్టావేనః॑ కృ॒ణ్వంత॑మసుర భ్రీ॒ణంతి॑ .
మా జ్యోతి॑షః ప్రవస॒థాని॑ గన్మ॒ వి షూ మృధః॑ శిశ్రథో జీ॒వసే॑ నః .. 2.028.07
నమః॑ పు॒రా తే॑ వరుణో॒త నూ॒నము॒తాప॒రం తు॑విజాత బ్రవామ .
త్వే హి కం॒ పర్వ॑తే॒ న శ్రి॒తాన్యప్ర॑చ్యుతాని దూళభ వ్ర॒తాని॑ .. 2.028.08
పర॑ ఋ॒ణా సా॑వీ॒రధ॒ మత్కృ॑తాని॒ మాహం రా॑జన్న॒న్యకృ॑తేన భోజం .
అవ్యు॑ష్టా॒ ఇన్ను భూయ॑సీరు॒షాస॒ ఆ నో॑ జీ॒వాన్వ॑రుణ॒ తాసు॑ శాధి .. 2.028.09
యో మే॑ రాజ॒న్యుజ్యో॑ వా॒ సఖా॑ వా॒ స్వప్నే॑ భ॒యం భీ॒రవే॒ మహ్య॒మాహ॑ .
స్తే॒నో వా॒ యో దిప్స॑తి నో॒ వృకో॑ వా॒ త్వం తస్మా॑ద్వరుణ పాహ్య॒స్మాన్ .. 2.028.10
మాహం మ॒ఘోనో॑ వరుణ ప్రి॒యస్య॑ భూరి॒దావ్న॒ ఆ వి॑దం॒ శూన॑మా॒పేః .
మా రా॒యో రా॑జన్సు॒యమా॒దవ॑ స్థాం బృ॒హద్వ॑దేమ వి॒దథే॑ సు॒వీరాః॑ .. 2.028.11

ధృత॑వ్రతా॒ ఆది॑త్యా॒ ఇషి॑రా ఆ॒రే మత్క॑ర్త రహ॒సూరి॒వాగః॑ .
శృ॒ణ్వ॒తో వో॒ వరు॑ణ॒ మిత్ర॒ దేవా॑ భ॒ద్రస్య॑ వి॒ద్వాఀ అవ॑సే హువే వః .. 2.029.01
యూ॒యం దే॑వాః॒ ప్రమ॑తిర్యూ॒యమోజో॑ యూ॒యం ద్వేషాం॑సి సను॒తర్యు॑యోత .
అ॒భి॒క్ష॒త్తారో॑ అ॒భి చ॒ క్షమ॑ధ్వమ॒ద్యా చ॑ నో మృ॒ళయ॑తాప॒రం చ॑ .. 2.029.02
కిమూ॒ ను వః॑ కృణవా॒మాప॑రేణ॒ కిం సనే॑న వసవ॒ ఆప్యే॑న .
యూ॒యం నో॑ మిత్రావరుణాదితే చ స్వ॒స్తిమిం॑ద్రామరుతో దధాత .. 2.029.03
హ॒యే దే॑వా యూ॒యమిదా॒పయః॑ స్థ॒ తే మృ॑ళత॒ నాధ॑మానాయ॒ మహ్యం॑ .
మా వో॒ రథో॑ మధ్యమ॒వాళృ॒తే భూ॒న్మా యు॒ష్మావ॑త్స్వా॒పిషు॑ శ్రమిష్మ .. 2.029.04
ప్ర వ॒ ఏకో॑ మిమయ॒ భూర్యాగో॒ యన్మా॑ పి॒తేవ॑ కిత॒వం శ॑శా॒స .
ఆ॒రే పాశా॑ ఆ॒రే అ॒ఘాని॑ దేవా॒ మా మాధి॑ పు॒త్రే విమి॑వ గ్రభీష్ట .. 2.029.05
అ॒ర్వాంచో॑ అ॒ద్యా భ॑వతా యజత్రా॒ ఆ వో॒ హార్ది॒ భయ॑మానో వ్యయేయం .
త్రాధ్వం॑ నో దేవా ని॒జురో॒ వృక॑స్య॒ త్రాధ్వం॑ క॒ర్తాద॑వ॒పదో॑ యజత్రాః .. 2.029.06
మాహం మ॒ఘోనో॑ వరుణ ప్రి॒యస్య॑ భూరి॒దావ్న॒ ఆ వి॑దం॒ శూన॑మా॒పేః .
మా రా॒యో రా॑జన్సు॒యమా॒దవ॑ స్థాం బృ॒హద్వ॑దేమ వి॒దథే॑ సు॒వీరాః॑ .. 2.029.07

ఋ॒తం దే॒వాయ॑ కృణ్వ॒తే స॑వి॒త్ర ఇంద్రా॑యాహి॒ఘ్నే న ర॑మంత॒ ఆపః॑ .
అహ॑రహర్యాత్య॒క్తుర॒పాం కియా॒త్యా ప్ర॑థ॒మః సర్గ॑ ఆసాం .. 2.030.01
యో వృ॒త్రాయ॒ సిన॒మత్రాభ॑రిష్య॒త్ప్ర తం జని॑త్రీ వి॒దుష॑ ఉవాచ .
ప॒థో రదం॑తీ॒రను॒ జోష॑మస్మై ది॒వేది॑వే॒ ధున॑యో యం॒త్యర్థం॑ .. 2.030.02
ఊ॒ర్ధ్వో హ్యస్థా॒దధ్యం॒తరి॒క్షేఽధా॑ వృ॒త్రాయ॒ ప్ర వ॒ధం జ॑భార .
మిహం॒ వసా॑న॒ ఉప॒ హీమదు॑ద్రోత్తి॒గ్మాయు॑ధో అజయ॒చ్ఛత్రు॒మింద్రః॑ .. 2.030.03
బృహ॑స్పతే॒ తపు॒షాశ్నే॑వ విధ్య॒ వృక॑ద్వరసో॒ అసు॑రస్య వీ॒రాన్ .
యథా॑ జ॒ఘంథ॑ ధృష॒తా పు॒రా చి॑దే॒వా జ॑హి॒ శత్రు॑మ॒స్మాక॑మింద్ర .. 2.030.04
అవ॑ క్షిప ది॒వో అశ్మా॑నము॒చ్చా యేన॒ శత్రుం॑ మందసా॒నో ని॒జూర్వాః॑ .
తో॒కస్య॑ సా॒తౌ తన॑యస్య॒ భూరే॑ర॒స్మాఀ అ॒ర్ధం కృ॑ణుతాదింద్ర॒ గోనాం॑ .. 2.030.05
ప్ర హి క్రతుం॑ వృ॒హథో॒ యం వ॑ను॒థో ర॒ధ్రస్య॑ స్థో॒ యజ॑మానస్య చో॒దౌ .
ఇంద్రా॑సోమా యు॒వమ॒స్మాఀ అ॑విష్టమ॒స్మిన్భ॒యస్థే॑ కృణుతము లో॒కం .. 2.030.06
న మా॑ తమ॒న్న శ్ర॑మ॒న్నోత తం॑ద్ర॒న్న వో॑చామ॒ మా సు॑నో॒తేతి॒ సోమం॑ .
యో మే॑ పృ॒ణాద్యో దద॒ద్యో ని॒బోధా॒ద్యో మా॑ సు॒న్వంత॒ముప॒ గోభి॒రాయ॑త్ .. 2.030.07
సర॑స్వతి॒ త్వమ॒స్మాఀ అ॑విడ్ఢి మ॒రుత్వ॑తీ ధృష॒తీ జే॑షి॒ శత్రూ॑న్ .
త్యం చి॒చ్ఛర్ధం॑తం తవిషీ॒యమా॑ణ॒మింద్రో॑ హంతి వృష॒భం శండి॑కానాం .. 2.030.08
యో నః॒ సను॑త్య ఉ॒త వా॑ జిఘ॒త్నుర॑భి॒ఖ్యాయ॒ తం తి॑గి॒తేన॑ విధ్య .
బృహ॑స్పత॒ ఆయు॑ధైర్జేషి॒ శత్రూం॑ద్రు॒హే రీషం॑తం॒ పరి॑ ధేహి రాజన్ .. 2.030.09
అ॒స్మాకే॑భిః॒ సత్వ॑భిః శూర॒ శూరై॑ర్వీ॒ర్యా॑ కృధి॒ యాని॑ తే॒ కర్త్వా॑ని .
జ్యోగ॑భూవ॒న్నను॑ధూపితాసో హ॒త్వీ తేషా॒మా భ॑రా నో॒ వసూ॑ని .. 2.030.10
తం వః॒ శర్ధం॒ మారు॑తం సుమ్న॒యుర్గి॒రోప॑ బ్రువే॒ నమ॑సా॒ దైవ్యం॒ జనం॑ .
యథా॑ ర॒యిం సర్వ॑వీరం॒ నశా॑మహా అపత్య॒సాచం॒ శ్రుత్యం॑ ది॒వేది॑వే .. 2.030.11

అ॒స్మాకం॑ మిత్రావరుణావతం॒ రథ॑మాది॒త్యై రు॒ద్రైర్వసు॑భిః సచా॒భువా॑ .
ప్ర యద్వయో॒ న పప్త॒న్వస్మ॑న॒స్పరి॑ శ్రవ॒స్యవో॒ హృషీ॑వంతో వన॒ర్షదః॑ .. 2.031.01
అధ॑ స్మా న॒ ఉద॑వతా సజోషసో॒ రథం॑ దేవాసో అ॒భి వి॒క్షు వా॑జ॒యుం .
యదా॒శవః॒ పద్యా॑భి॒స్తిత్ర॑తో॒ రజః॑ పృథి॒వ్యాః సానౌ॒ జంఘ॑నంత పా॒ణిభిః॑ .. 2.031.02
ఉ॒త స్య న॒ ఇంద్రో॑ వి॒శ్వచ॑ర్షణిర్ది॒వః శర్ధే॑న॒ మారు॑తేన సు॒క్రతుః॑ .
అను॒ ను స్థా॑త్యవృ॒కాభి॑రూ॒తిభీ॒ రథం॑ మ॒హే స॒నయే॒ వాజ॑సాతయే .. 2.031.03
ఉ॒త స్య దే॒వో భువ॑నస్య స॒క్షణి॒స్త్వష్టా॒ గ్నాభిః॑ స॒జోషా॑ జూజువ॒ద్రథం॑ .
ఇళా॒ భగో॑ బృహద్ది॒వోత రోద॑సీ పూ॒షా పురం॑ధిర॒శ్వినా॒వధా॒ పతీ॑ .. 2.031.04
ఉ॒త త్యే దే॒వీ సు॒భగే॑ మిథూ॒దృశో॒షాసా॒నక్తా॒ జగ॑తామపీ॒జువా॑ .
స్తు॒షే యద్వాం॑ పృథివి॒ నవ్య॑సా॒ వచః॑ స్థా॒తుశ్చ॒ వయ॒స్త్రివ॑యా ఉప॒స్తిరే॑ .. 2.031.05
ఉ॒త వః॒ శంస॑ము॒శిజా॑మివ శ్మ॒స్యహి॑ర్బు॒ధ్న్యో॒3॒॑ఽజ ఏక॑పాదు॒త .
త్రి॒త ఋ॑భు॒క్షాః స॑వి॒తా చనో॑ దధే॒ఽపాం నపా॑దాశు॒హేమా॑ ధి॒యా శమి॑ .. 2.031.06
ఏ॒తా వో॑ వ॒శ్మ్యుద్య॑తా యజత్రా॒ అత॑క్షన్నా॒యవో॒ నవ్య॑సే॒ సం .
శ్ర॒వ॒స్యవో॒ వాజం॑ చకా॒నాః సప్తి॒ర్న రథ్యో॒ అహ॑ ధీ॒తిమ॑శ్యాః .. 2.031.07

అ॒స్య మే॑ ద్యావాపృథివీ ఋతాయ॒తో భూ॒తమ॑వి॒త్రీ వచ॑సః॒ సిషా॑సతః .
యయో॒రాయుః॑ ప్రత॒రం తే ఇ॒దం పు॒ర ఉప॑స్తుతే వసూ॒యుర్వాం॑ మ॒హో ద॑ధే .. 2.032.01
మా నో॒ గుహ్యా॒ రిప॑ ఆ॒యోరహం॑దభ॒న్మా న॑ ఆ॒భ్యో రీ॑రధో దు॒చ్ఛునా॑భ్యః .
మా నో॒ వి యౌః॑ స॒ఖ్యా వి॒ద్ధి తస్య॑ నః సుమ్నాయ॒తా మన॑సా॒ తత్త్వే॑మహే .. 2.032.02
అహే॑ళతా॒ మన॑సా శ్రు॒ష్టిమా వ॑హ॒ దుహా॑నాం ధే॒నుం పి॒ప్యుషీ॑మస॒శ్చతం॑ .
పద్యా॑భిరా॒శుం వచ॑సా చ వా॒జినం॒ త్వాం హి॑నోమి పురుహూత వి॒శ్వహా॑ .. 2.032.03
రా॒కామ॒హం సు॒హవాం॑ సుష్టు॒తీ హు॑వే శృ॒ణోతు॑ నః సు॒భగా॒ బోధ॑తు॒ త్మనా॑ .
సీవ్య॒త్వపః॑ సూ॒చ్యాచ్ఛి॑ద్యమానయా॒ దదా॑తు వీ॒రం శ॒తదా॑యము॒క్థ్యం॑ .. 2.032.04
యాస్తే॑ రాకే సుమ॒తయః॑ సు॒పేశ॑సో॒ యాభి॒ర్దదా॑సి దా॒శుషే॒ వసూ॑ని .
తాభి॑ర్నో అ॒ద్య సు॒మనా॑ ఉ॒పాగ॑హి సహస్రపో॒షం సు॑భగే॒ రరా॑ణా .. 2.032.05
సినీ॑వాలి॒ పృథు॑ష్టుకే॒ యా దే॒వానా॒మసి॒ స్వసా॑ .
జు॒షస్వ॑ హ॒వ్యమాహు॑తం ప్ర॒జాం దే॑వి దిదిడ్ఢి నః .. 2.032.06
యా సు॑బా॒హుః స్వం॑గు॒రిః సు॒షూమా॑ బహు॒సూవ॑రీ .
తస్యై॑ వి॒శ్పత్న్యై॑ హ॒విః సి॑నీవా॒ల్యై జు॑హోతన .. 2.032.07
యా గుం॒గూర్యా సి॑నీవా॒లీ యా రా॒కా యా సర॑స్వతీ .
ఇం॒ద్రా॒ణీమ॑హ్వ ఊ॒తయే॑ వరుణా॒నీం స్వ॒స్తయే॑ .. 2.032.08

ఆ తే॑ పితర్మరుతాం సు॒మ్నమే॑తు॒ మా నః॒ సూర్య॑స్య సం॒దృశో॑ యుయోథాః .
అ॒భి నో॑ వీ॒రో అర్వ॑తి క్షమేత॒ ప్ర జా॑యేమహి రుద్ర ప్ర॒జాభిః॑ .. 2.033.01
త్వాద॑త్తేభీ రుద్ర॒ శంత॑మేభిః శ॒తం హిమా॑ అశీయ భేష॒జేభిః॑ .
వ్య1॒॑స్మద్ద్వేషో॑ విత॒రం వ్యంహో॒ వ్యమీ॑వాశ్చాతయస్వా॒ విషూ॑చీః .. 2.033.02
శ్రేష్ఠో॑ జా॒తస్య॑ రుద్ర శ్రి॒యాసి॑ త॒వస్త॑మస్త॒వసాం॑ వజ్రబాహో .
పర్షి॑ ణః పా॒రమంహ॑సః స్వ॒స్తి విశ్వా॑ అ॒భీ॑తీ॒ రప॑సో యుయోధి .. 2.033.03
మా త్వా॑ రుద్ర చుక్రుధామా॒ నమో॑భి॒ర్మా దుష్టు॑తీ వృషభ॒ మా సహూ॑తీ .
ఉన్నో॑ వీ॒రాఀ అ॑ర్పయ భేష॒జేభి॑ర్భి॒షక్త॑మం త్వా భి॒షజాం॑ శృణోమి .. 2.033.04
హవీ॑మభి॒ర్హవ॑తే॒ యో హ॒విర్భి॒రవ॒ స్తోమే॑భీ రు॒ద్రం ది॑షీయ .
ఋ॒దూ॒దరః॑ సు॒హవో॒ మా నో॑ అ॒స్యై బ॒భ్రుః సు॒శిప్రో॑ రీరధన్మ॒నాయై॑ .. 2.033.05
ఉన్మా॑ మమంద వృష॒భో మ॒రుత్వాం॒త్వక్షీ॑యసా॒ వయ॑సా॒ నాధ॑మానం .
ఘృణీ॑వ చ్ఛా॒యామ॑ర॒పా అ॑శీ॒యా వి॑వాసేయం రు॒ద్రస్య॑ సు॒మ్నం .. 2.033.06
క్వ1॒॑ స్య తే॑ రుద్ర మృళ॒యాకు॒ర్హస్తో॒ యో అస్తి॑ భేష॒జో జలా॑షః .
అ॒ప॒భ॒ర్తా రప॑సో॒ దైవ్య॑స్యా॒భీ ను మా॑ వృషభ చక్షమీథాః .. 2.033.07
ప్ర బ॒భ్రవే॑ వృష॒భాయ॑ శ్వితీ॒చే మ॒హో మ॒హీం సు॑ష్టు॒తిమీ॑రయామి .
న॒మ॒స్యా క॑ల్మలీ॒కినం॒ నమో॑భిర్గృణీ॒మసి॑ త్వే॒షం రు॒ద్రస్య॒ నామ॑ .. 2.033.08
స్థి॒రేభి॒రంగైః॑ పురు॒రూప॑ ఉ॒గ్రో బ॒భ్రుః శు॒క్రేభిః॑ పిపిశే॒ హిర॑ణ్యైః .
ఈశా॑నాద॒స్య భువ॑నస్య॒ భూరే॒ర్న వా ఉ॑ యోషద్రు॒ద్రాద॑సు॒ర్యం॑ .. 2.033.09
అర్హ॑న్బిభర్షి॒ సాయ॑కాని॒ ధన్వార్హ॑న్ని॒ష్కం య॑జ॒తం వి॒శ్వరూ॑పం .
అర్హ॑న్ని॒దం ద॑యసే॒ విశ్వ॒మభ్వం॒ న వా ఓజీ॑యో రుద్ర॒ త్వద॑స్తి .. 2.033.10
స్తు॒హి శ్రు॒తం గ॑ర్త॒సదం॒ యువా॑నం మృ॒గం న భీ॒మము॑పహ॒త్నుము॒గ్రం .
మృ॒ళా జ॑రి॒త్రే రు॑ద్ర॒ స్తవా॑నో॒ఽన్యం తే॑ అ॒స్మన్ని వ॑పంతు॒ సేనాః॑ .. 2.033.11
కు॒మా॒రశ్చి॑త్పి॒తరం॒ వంద॑మానం॒ ప్రతి॑ నానామ రుద్రోప॒యంతం॑ .
భూరే॑ర్దా॒తారం॒ సత్ప॑తిం గృణీషే స్తు॒తస్త్వం భే॑ష॒జా రా॑స్య॒స్మే .. 2.033.12
యా వో॑ భేష॒జా మ॑రుతః॒ శుచీ॑ని॒ యా శంత॑మా వృషణో॒ యా మ॑యో॒భు .
యాని॒ మను॒రవృ॑ణీతా పి॒తా న॒స్తా శం చ॒ యోశ్చ॑ రు॒ద్రస్య॑ వశ్మి .. 2.033.13
పరి॑ ణో హే॒తీ రు॒ద్రస్య॑ వృజ్యాః॒ పరి॑ త్వే॒షస్య॑ దుర్మ॒తిర్మ॒హీ గా॑త్ .
అవ॑ స్థి॒రా మ॒ఘవ॑ద్భ్యస్తనుష్వ॒ మీఢ్వ॑స్తో॒కాయ॒ తన॑యాయ మృళ .. 2.033.14
ఏ॒వా బ॑భ్రో వృషభ చేకితాన॒ యథా॑ దేవ॒ న హృ॑ణీ॒షే న హంసి॑ .
హ॒వ॒న॒శ్రున్నో॑ రుద్రే॒హ బో॑ధి బృ॒హద్వ॑దేమ వి॒దథే॑ సు॒వీరాః॑ .. 2.033.15

ధా॒రా॒వ॒రా మ॒రుతో॑ ధృ॒ష్ణ్వో॑జసో మృ॒గా న భీ॒మాస్తవి॑షీభిర॒ర్చినః॑ .
అ॒గ్నయో॒ న శు॑శుచా॒నా ఋ॑జీ॒షిణో॒ భృమిం॒ ధమం॑తో॒ అప॒ గా అ॑వృణ్వత .. 2.034.01
ద్యావో॒ న స్తృభి॑శ్చితయంత ఖా॒దినో॒ వ్య1॒॑భ్రియా॒ న ద్యు॑తయంత వృ॒ష్టయః॑ .
రు॒ద్రో యద్వో॑ మరుతో రుక్మవక్షసో॒ వృషాజ॑ని॒ పృశ్న్యాః॑ శు॒క్ర ఊధ॑ని .. 2.034.02
ఉ॒క్షంతే॒ అశ్వా॒ఀ అత్యా॑ఀ ఇవా॒జిషు॑ న॒దస్య॒ కర్ణై॑స్తురయంత ఆ॒శుభిః॑ .
హిర॑ణ్యశిప్రా మరుతో॒ దవి॑ధ్వతః పృ॒క్షం యా॑థ॒ పృష॑తీభిః సమన్యవః .. 2.034.03
పృ॒క్షే తా విశ్వా॒ భువ॑నా వవక్షిరే మి॒త్రాయ॑ వా॒ సద॒మా జీ॒రదా॑నవః .
పృష॑దశ్వాసో అనవ॒భ్రరా॑ధస ఋజి॒ప్యాసో॒ న వ॒యునే॑షు ధూ॒ర్షదః॑ .. 2.034.04
ఇంధ॑న్వభిర్ధే॒నుభీ॑ ర॒ప్శదూ॑ధభిరధ్వ॒స్మభిః॑ ప॒థిభి॑ర్భ్రాజదృష్టయః .
ఆ హం॒సాసో॒ న స్వస॑రాణి గంతన॒ మధో॒ర్మదా॑య మరుతః సమన్యవః .. 2.034.05
ఆ నో॒ బ్రహ్మా॑ణి మరుతః సమన్యవో న॒రాం న శంసః॒ సవ॑నాని గంతన .
అశ్వా॑మివ పిప్యత ధే॒నుమూధ॑ని॒ కర్తా॒ ధియం॑ జరి॒త్రే వాజ॑పేశసం .. 2.034.06
తం నో॑ దాత మరుతో వా॒జినం॒ రథ॑ ఆపా॒నం బ్రహ్మ॑ చి॒తయ॑ద్ది॒వేది॑వే .
ఇషం॑ స్తో॒తృభ్యో॑ వృ॒జనే॑షు కా॒రవే॑ స॒నిం మే॒ధామరి॑ష్టం దు॒ష్టరం॒ సహః॑ .. 2.034.07
యద్యుం॒జతే॑ మ॒రుతో॑ రు॒క్మవ॑క్ష॒సోఽశ్వా॒న్రథే॑షు॒ భగ॒ ఆ సు॒దాన॑వః .
ధే॒నుర్న శిశ్వే॒ స్వస॑రేషు పిన్వతే॒ జనా॑య రా॒తహ॑విషే మ॒హీమిషం॑ .. 2.034.08
యో నో॑ మరుతో వృ॒కతా॑తి॒ మర్త్యో॑ రి॒పుర్ద॒ధే వ॑సవో॒ రక్ష॑తా రి॒షః .
వ॒ర్తయ॑త॒ తపు॑షా చ॒క్రియా॒భి తమవ॑ రుద్రా అ॒శసో॑ హంతనా॒ వధః॑ .. 2.034.09
చి॒త్రం తద్వో॑ మరుతో॒ యామ॑ చేకితే॒ పృశ్న్యా॒ యదూధ॒రప్యా॒పయో॑ దు॒హుః .
యద్వా॑ ని॒దే నవ॑మానస్య రుద్రియాస్త్రి॒తం జరా॑య జుర॒తామ॑దాభ్యాః .. 2.034.10
తాన్వో॑ మ॒హో మ॒రుత॑ ఏవ॒యావ్నో॒ విష్ణో॑రే॒షస్య॑ ప్రభృ॒థే హ॑వామహే .
హిర॑ణ్యవర్ణాన్కకు॒హాన్య॒తస్రు॑చో బ్రహ్మ॒ణ్యంతః॒ శంస్యం॒ రాధ॑ ఈమహే .. 2.034.11
తే దశ॑గ్వాః ప్రథ॒మా య॒జ్ఞమూ॑హిరే॒ తే నో॑ హిన్వంతూ॒షసో॒ వ్యు॑ష్టిషు .
ఉ॒షా న రా॒మీర॑రు॒ణైరపో॑ర్ణుతే మ॒హో జ్యోతి॑షా శుచ॒తా గోఅ॑ర్ణసా .. 2.034.12
తే క్షో॒ణీభి॑రరు॒ణేభి॒ర్నాంజిభీ॑ రు॒ద్రా ఋ॒తస్య॒ సద॑నేషు వావృధుః .
ని॒మేఘ॑మానా॒ అత్యే॑న॒ పాజ॑సా సుశ్చం॒ద్రం వర్ణం॑ దధిరే సు॒పేశ॑సం .. 2.034.13
తాఀ ఇ॑యా॒నో మహి॒ వరూ॑థమూ॒తయ॒ ఉప॒ ఘేదే॒నా నమ॑సా గృణీమసి .
త్రి॒తో న యాన్పంచ॒ హోతౄ॑న॒భిష్ట॑య ఆవ॒వర్త॒దవ॑రాంచ॒క్రియావ॑సే .. 2.034.14
యయా॑ ర॒ధ్రం పా॒రయ॒థాత్యంహో॒ యయా॑ ని॒దో ముం॒చథ॑ వంది॒తారం॑ .
అ॒ర్వాచీ॒ సా మ॑రుతో॒ యా వ॑ ఊ॒తిరో షు వా॒శ్రేవ॑ సుమ॒తిర్జి॑గాతు .. 2.034.15

ఉపే॑మసృక్షి వాజ॒యుర్వ॑చ॒స్యాం చనో॑ దధీత నా॒ద్యో గిరో॑ మే .
అ॒పాం నపా॑దాశు॒హేమా॑ కు॒విత్స సు॒పేశ॑సస్కరతి॒ జోషి॑ష॒ద్ధి .. 2.035.01
ఇ॒మం స్వ॑స్మై హృ॒ద ఆ సుత॑ష్టం॒ మంత్రం॑ వోచేమ కు॒విద॑స్య॒ వేద॑త్ .
అ॒పాం నపా॑దసు॒ర్య॑స్య మ॒హ్నా విశ్వా॑న్య॒ర్యో భువ॑నా జజాన .. 2.035.02
సమ॒న్యా యంత్యుప॑ యంత్య॒న్యాః స॑మా॒నమూ॒ర్వం న॒ద్యః॑ పృణంతి .
తమూ॒ శుచిం॒ శుచ॑యో దీది॒వాంస॑మ॒పాం నపా॑తం॒ పరి॑ తస్థు॒రాపః॑ .. 2.035.03
తమస్మే॑రా యువ॒తయో॒ యువా॑నం మర్మృ॒జ్యమా॑నాః॒ పరి॑ యం॒త్యాపః॑ .
స శు॒క్రేభిః॒ శిక్వ॑భీ రే॒వద॒స్మే దీ॒దాయా॑ని॒ధ్మో ఘృ॒తని॑ర్ణిగ॒ప్సు .. 2.035.04
అ॒స్మై తి॒స్రో అ॑వ్య॒థ్యాయ॒ నారీ॑ర్దే॒వాయ॑ దే॒వీర్ది॑ధిషం॒త్యన్నం॑ .
కృతా॑ ఇ॒వోప॒ హి ప్ర॑స॒ర్స్రే అ॒ప్సు స పీ॒యూషం॑ ధయతి పూర్వ॒సూనాం॑ .. 2.035.05
అశ్వ॒స్యాత్ర॒ జని॑మా॒స్య చ॒ స్వ॑ర్ద్రు॒హో రి॒షః సం॒పృచః॑ పాహి సూ॒రీన్ .
ఆ॒మాసు॑ పూ॒ర్షు ప॒రో అ॑ప్రమృ॒ష్యం నారా॑తయో॒ వి న॑శ॒న్నానృ॑తాని .. 2.035.06
స్వ ఆ దమే॑ సు॒దుఘా॒ యస్య॑ ధే॒నుః స్వ॒ధాం పీ॑పాయ సు॒భ్వన్న॑మత్తి .
సో అ॒పాం నపా॑దూ॒ర్జయ॑న్న॒ప్స్వ1॒॑న్తర్వ॑సు॒దేయా॑య విధ॒తే వి భా॑తి .. 2.035.07
యో అ॒ప్స్వా శుచి॑నా॒ దైవ్యే॑న ఋ॒తావాజ॑స్ర ఉర్వి॒యా వి॒భాతి॑ .
వ॒యా ఇద॒న్యా భువ॑నాన్యస్య॒ ప్ర జా॑యంతే వీ॒రుధ॑శ్చ ప్ర॒జాభిః॑ .. 2.035.08
అ॒పాం నపా॒దా హ్యస్థా॑దు॒పస్థం॑ జి॒హ్మానా॑మూ॒ర్ధ్వో వి॒ద్యుతం॒ వసా॑నః .
తస్య॒ జ్యేష్ఠం॑ మహి॒మానం॒ వహం॑తీ॒ర్హిర॑ణ్యవర్ణాః॒ పరి॑ యంతి య॒హ్వీః .. 2.035.09
హిర॑ణ్యరూపః॒ స హిర॑ణ్యసందృగ॒పాం నపా॒త్సేదు॒ హిర॑ణ్యవర్ణః .
హి॒ర॒ణ్యయా॒త్పరి॒ యోనే॑ర్ని॒షద్యా॑ హిరణ్య॒దా ద॑ద॒త్యన్న॑మస్మై .. 2.035.10
తద॒స్యానీ॑కము॒త చారు॒ నామా॑పీ॒చ్యం॑ వర్ధతే॒ నప్తు॑ర॒పాం .
యమిం॒ధతే॑ యువ॒తయః॒ సమి॒త్థా హిర॑ణ్యవర్ణం ఘృ॒తమన్న॑మస్య .. 2.035.11
అ॒స్మై బ॑హూ॒నామ॑వ॒మాయ॒ సఖ్యే॑ య॒జ్ఞైర్వి॑ధేమ॒ నమ॑సా హ॒విర్భిః॑ .
సం సాను॒ మార్జ్మి॒ దిధి॑షామి॒ బిల్మై॒ర్దధా॒మ్యన్నైః॒ పరి॑ వంద ఋ॒గ్భిః .. 2.035.12
స ఈం॒ వృషా॑జనయ॒త్తాసు॒ గర్భం॒ స ఈం॒ శిశు॑ర్ధయతి॒ తం రి॑హంతి .
సో అ॒పాం నపా॒దన॑భిమ్లాతవర్ణో॒ఽన్యస్యే॑వే॒హ త॒న్వా॑ వివేష .. 2.035.13
అ॒స్మిన్ప॒దే ప॑ర॒మే త॑స్థి॒వాంస॑మధ్వ॒స్మభి॑ర్వి॒శ్వహా॑ దీది॒వాంసం॑ .
ఆపో॒ నప్త్రే॑ ఘృ॒తమన్నం॒ వహం॑తీః స్వ॒యమత్కైః॒ పరి॑ దీయంతి య॒హ్వీః .. 2.035.14
అయాం॑సమగ్నే సుక్షి॒తిం జనా॒యాయాం॑సము మ॒ఘవ॑ద్భ్యః సువృ॒క్తిం .
విశ్వం॒ తద్భ॒ద్రం యదవం॑తి దే॒వా బృ॒హద్వ॑దేమ వి॒దథే॑ సు॒వీరాః॑ .. 2.035.15

తుభ్యం॑ హిన్వా॒నో వ॑సిష్ట॒ గా అ॒పోఽధు॑క్షన్సీ॒మవి॑భి॒రద్రి॑భి॒ర్నరః॑ .
పిబేం॑ద్ర॒ స్వాహా॒ ప్రహు॑తం॒ వష॑ట్కృతం హో॒త్రాదా సోమం॑ ప్రథ॒మో య ఈశి॑షే .. 2.036.01
య॒జ్ఞైః సమ్మి॑శ్లాః॒ పృష॑తీభిరృ॒ష్టిభి॒ర్యామం॑ఛు॒భ్రాసో॑ అం॒జిషు॑ ప్రి॒యా ఉ॒త .
ఆ॒సద్యా॑ బ॒ర్హిర్భ॑రతస్య సూనవః పో॒త్రాదా సోమం॑ పిబతా దివో నరః .. 2.036.02
అ॒మేవ॑ నః సుహవా॒ ఆ హి గంత॑న॒ ని బ॒ర్హిషి॑ సదతనా॒ రణి॑ష్టన .
అథా॑ మందస్వ జుజుషా॒ణో అంధ॑స॒స్త్వష్ట॑ర్దే॒వేభి॒ర్జని॑భిః సు॒మద్గ॑ణః .. 2.036.03
ఆ వ॑క్షి దే॒వాఀ ఇ॒హ వి॑ప్ర॒ యక్షి॑ చో॒శన్హో॑త॒ర్ని ష॑దా॒ యోని॑షు త్రి॒షు .
ప్రతి॑ వీహి॒ ప్రస్థి॑తం సో॒మ్యం మధు॒ పిబాగ్నీ॑ధ్రా॒త్తవ॑ భా॒గస్య॑ తృప్ణుహి .. 2.036.04
ఏ॒ష స్య తే॑ త॒న్వో॑ నృమ్ణ॒వర్ధ॑నః॒ సహ॒ ఓజః॑ ప్ర॒దివి॑ బా॒హ్వోర్హి॒తః .
తుభ్యం॑ సు॒తో మ॑ఘవం॒తుభ్య॒మాభృ॑త॒స్త్వమ॑స్య॒ బ్రాహ్మ॑ణా॒దా తృ॒పత్పి॑బ .. 2.036.05
జు॒షేథాం॑ య॒జ్ఞం బోధ॑తం॒ హవ॑స్య మే స॒త్తో హోతా॑ ని॒విదః॑ పూ॒ర్వ్యా అను॑ .
అచ్ఛా॒ రాజా॑నా॒ నమ॑ ఏత్యా॒వృతం॑ ప్రశా॒స్త్రాదా పి॑బతం సో॒మ్యం మధు॑ .. 2.036.06

మంద॑స్వ హో॒త్రాదను॒ జోష॒మంధ॒సోఽధ్వ॑ర్యవః॒ స పూ॒ర్ణాం వ॑ష్ట్యా॒సిచం॑ .
తస్మా॑ ఏ॒తం భ॑రత తద్వ॒శో ద॒దిర్హో॒త్రాత్సోమం॑ ద్రవిణోదః॒ పిబ॑ ఋ॒తుభిః॑ .. 2.037.01
యము॒ పూర్వ॒మహు॑వే॒ తమి॒దం హు॑వే॒ సేదు॒ హవ్యో॑ ద॒దిర్యో నామ॒ పత్య॑తే .
అ॒ధ్వ॒ర్యుభిః॒ ప్రస్థి॑తం సో॒మ్యం మధు॑ పో॒త్రాత్సోమం॑ ద్రవిణోదః॒ పిబ॑ ఋ॒తుభిః॑ .. 2.037.02
మేద్యం॑తు తే॒ వహ్న॑యో॒ యేభి॒రీయ॒సేఽరి॑షణ్యన్వీళయస్వా వనస్పతే .
ఆ॒యూయా॑ ధృష్ణో అభి॒గూర్యా॒ త్వం నే॒ష్ట్రాత్సోమం॑ ద్రవిణోదః॒ పిబ॑ ఋ॒తుభిః॑ .. 2.037.03
అపా॑ద్ధో॒త్రాదు॒త పో॒త్రాద॑మత్తో॒త నే॒ష్ట్రాద॑జుషత॒ ప్రయో॑ హి॒తం .
తు॒రీయం॒ పాత్ర॒మమృ॑క్త॒మమ॑ర్త్యం ద్రవిణో॒దాః పి॑బతు ద్రావిణోద॒సః .. 2.037.04
అ॒ర్వాంచ॑మ॒ద్య య॒య్యం॑ నృ॒వాహ॑ణం॒ రథం॑ యుంజాథామి॒హ వాం॑ వి॒మోచ॑నం .
పృం॒క్తం హ॒వీంషి॒ మధు॒నా హి కం॑ గ॒తమథా॒ సోమం॑ పిబతం వాజినీవసూ .. 2.037.05
జోష్య॑గ్నే స॒మిధం॒ జోష్యాహు॑తిం॒ జోషి॒ బ్రహ్మ॒ జన్యం॒ జోషి॑ సుష్టు॒తిం .
విశ్వే॑భి॒ర్విశ్వా॑ఀ ఋ॒తునా॑ వసో మ॒హ ఉ॒శందే॒వాఀ ఉ॑శ॒తః పా॑యయా హ॒విః .. 2.037.06

ఉదు॒ ష్య దే॒వః స॑వి॒తా స॒వాయ॑ శశ్వత్త॒మం తద॑పా॒ వహ్ని॑రస్థాత్ .
నూ॒నం దే॒వేభ్యో॒ వి హి ధాతి॒ రత్న॒మథాభ॑జద్వీ॒తిహో॑త్రం స్వ॒స్తౌ .. 2.038.01
విశ్వ॑స్య॒ హి శ్రు॒ష్టయే॑ దే॒వ ఊ॒ర్ధ్వః ప్ర బా॒హవా॑ పృ॒థుపా॑ణిః॒ సిస॑ర్తి .
ఆప॑శ్చిదస్య వ్ర॒త ఆ నిమృ॑గ్రా అ॒యం చి॒ద్వాతో॑ రమతే॒ పరి॑జ్మన్ .. 2.038.02
ఆ॒శుభి॑శ్చి॒ద్యాన్వి ము॑చాతి నూ॒నమరీ॑రమ॒దత॑మానం చి॒దేతోః॑ .
అ॒హ్యర్షూ॑ణాం చి॒న్న్య॑యాఀ అవి॒ష్యామను॑ వ్ర॒తం స॑వి॒తుర్మోక్యాగా॑త్ .. 2.038.03
పునః॒ సమ॑వ్య॒ద్విత॑తం॒ వయం॑తీ మ॒ధ్యా కర్తో॒ర్న్య॑ధా॒చ్ఛక్మ॒ ధీరః॑ .
ఉత్సం॒హాయా॑స్థా॒ద్వ్యృ1॒॑తూఀర॑దర్ధర॒రమ॑తిః సవి॒తా దే॒వ ఆగా॑త్ .. 2.038.04
నానౌకాం॑సి॒ దుర్యో॒ విశ్వ॒మాయు॒ర్వి తి॑ష్ఠతే ప్రభ॒వః శోకో॑ అ॒గ్నేః .
జ్యేష్ఠం॑ మా॒తా సూ॒నవే॑ భా॒గమాధా॒దన్వ॑స్య॒ కేత॑మిషి॒తం స॑వి॒త్రా .. 2.038.05
స॒మావ॑వర్తి॒ విష్ఠి॑తో జిగీ॒షుర్విశ్వే॑షాం॒ కామ॒శ్చర॑తామ॒మాభూ॑త్ .
శశ్వా॒ఀ అపో॒ వికృ॑తం హి॒త్వ్యాగా॒దను॑ వ్ర॒తం స॑వి॒తుర్దైవ్య॑స్య .. 2.038.06
త్వయా॑ హి॒తమప్య॑మ॒ప్సు భా॒గం ధన్వాన్వా మృ॑గ॒యసో॒ వి త॑స్థుః .
వనా॑ని॒ విభ్యో॒ నకి॑రస్య॒ తాని॑ వ్ర॒తా దే॒వస్య॑ సవి॒తుర్మి॑నంతి .. 2.038.07
యా॒ద్రా॒ధ్యం1॒॑ వరు॑ణో॒ యోని॒మప్య॒మని॑శితం ని॒మిషి॒ జర్భు॑రాణః .
విశ్వో॑ మార్తాం॒డో వ్ర॒జమా ప॒శుర్గా॑త్స్థ॒శో జన్మా॑ని సవి॒తా వ్యాకః॑ .. 2.038.08
న యస్యేంద్రో॒ వరు॑ణో॒ న మి॒త్రో వ్ర॒తమ॑ర్య॒మా న మి॒నంతి॑ రు॒ద్రః .
నారా॑తయ॒స్తమి॒దం స్వ॒స్తి హు॒వే దే॒వం స॑వి॒తారం॒ నమో॑భిః .. 2.038.09
భగం॒ ధియం॑ వా॒జయం॑తః॒ పురం॑ధిం॒ నరా॒శంసో॒ గ్నాస్పతి॑ర్నో అవ్యాః .
ఆ॒యే వా॒మస్య॑ సంగ॒థే ర॑యీ॒ణాం ప్రి॒యా దే॒వస్య॑ సవి॒తుః స్యా॑మ .. 2.038.10
అ॒స్మభ్యం॒ తద్ది॒వో అ॒ద్భ్యః పృ॑థి॒వ్యాస్త్వయా॑ ద॒త్తం కామ్యం॒ రాధ॒ ఆ గా॑త్ .
శం యత్స్తో॒తృభ్య॑ ఆ॒పయే॒ భవా॑త్యురు॒శంసా॑య సవితర్జరి॒త్రే .. 2.038.11

గ్రావా॑ణేవ॒ తదిదర్థం॑ జరేథే॒ గృధ్రే॑వ వృ॒క్షం ని॑ధి॒మంత॒మచ్ఛ॑ .
బ్ర॒హ్మాణే॑వ వి॒దథ॑ ఉక్థ॒శాసా॑ దూ॒తేవ॒ హవ్యా॒ జన్యా॑ పురు॒త్రా .. 2.039.01
ప్రా॒త॒ర్యావా॑ణా ర॒థ్యే॑వ వీ॒రాజేవ॑ య॒మా వర॒మా స॑చేథే .
మేనే॑ ఇవ త॒న్వా॒3॒॑ శుంభ॑మానే॒ దంప॑తీవ క్రతు॒విదా॒ జనే॑షు .. 2.039.02
శృంగే॑వ నః ప్రథ॒మా గం॑తమ॒ర్వాక్ఛ॒ఫావి॑వ॒ జర్భు॑రాణా॒ తరో॑భిః .
చ॒క్ర॒వా॒కేవ॒ ప్రతి॒ వస్తో॑రుస్రా॒ర్వాంచా॑ యాతం ర॒థ్యే॑వ శక్రా .. 2.039.03
నా॒వేవ॑ నః పారయతం యు॒గేవ॒ నభ్యే॑వ న ఉప॒ధీవ॑ ప్ర॒ధీవ॑ .
శ్వానే॑వ నో॒ అరి॑షణ్యా త॒నూనాం॒ ఖృగ॑లేవ వి॒స్రసః॑ పాతమ॒స్మాన్ .. 2.039.04
వాతే॑వాజు॒ర్యా న॒ద్యే॑వ రీ॒తిర॒క్షీ ఇ॑వ॒ చక్షు॒షా యా॑తమ॒ర్వాక్ .
హస్తా॑వివ త॒న్వే॒3॒॑ శంభ॑విష్ఠా॒ పాదే॑వ నో నయతం॒ వస్యో॒ అచ్ఛ॑ .. 2.039.05
ఓష్ఠా॑వివ॒ మధ్వా॒స్నే వదం॑తా॒ స్తనా॑వివ పిప్యతం జీ॒వసే॑ నః .
నాసే॑వ నస్త॒న్వో॑ రక్షి॒తారా॒ కర్ణా॑వివ సు॒శ్రుతా॑ భూతమ॒స్మే .. 2.039.06
హస్తే॑వ శ॒క్తిమ॒భి సం॑ద॒దీ నః॒ క్షామే॑వ నః॒ సమ॑జతం॒ రజాం॑సి .
ఇ॒మా గిరో॑ అశ్వినా యుష్మ॒యంతీః॒ క్ష్ణోత్రే॑ణేవ॒ స్వధి॑తిం॒ సం శి॑శీతం .. 2.039.07
ఏ॒తాని॑ వామశ్వినా॒ వర్ధ॑నాని॒ బ్రహ్మ॒ స్తోమం॑ గృత్సమ॒దాసో॑ అక్రన్ .
తాని॑ నరా జుజుషా॒ణోప॑ యాతం బృ॒హద్వ॑దేమ వి॒దథే॑ సు॒వీరాః॑ .. 2.039.08

సోమా॑పూషణా॒ జన॑నా రయీ॒ణాం జన॑నా ది॒వో జన॑నా పృథి॒వ్యాః .
జా॒తౌ విశ్వ॑స్య॒ భువ॑నస్య గో॒పౌ దే॒వా అ॑కృణ్వన్న॒మృత॑స్య॒ నాభిం॑ .. 2.040.01
ఇ॒మౌ దే॒వౌ జాయ॑మానౌ జుషంతే॒మౌ తమాం॑సి గూహతా॒మజు॑ష్టా .
ఆ॒భ్యామింద్రః॑ ప॒క్వమా॒మాస్వం॒తః సో॑మాపూ॒షభ్యాం॑ జనదు॒స్రియా॑సు .. 2.040.02
సోమా॑పూషణా॒ రజ॑సో వి॒మానం॑ స॒ప్తచ॑క్రం॒ రథ॒మవి॑శ్వమిన్వం .
వి॒షూ॒వృతం॒ మన॑సా యు॒జ్యమా॑నం॒ తం జి॑న్వథో వృషణా॒ పంచ॑రశ్మిం .. 2.040.03
ది॒వ్య1॒॑న్యః సద॑నం చ॒క్ర ఉ॒చ్చా పృ॑థి॒వ్యామ॒న్యో అధ్యం॒తరి॑క్షే .
తావ॒స్మభ్యం॑ పురు॒వారం॑ పురు॒క్షుం రా॒యస్పోషం॒ వి ష్య॑తాం॒ నాభి॑మ॒స్మే .. 2.040.04
విశ్వా॑న్య॒న్యో భువ॑నా జ॒జాన॒ విశ్వ॑మ॒న్యో అ॑భి॒చక్షా॑ణ ఏతి .
సోమా॑పూషణా॒వవ॑తం॒ ధియం॑ మే యు॒వాభ్యాం॒ విశ్వాః॒ పృత॑నా జయేమ .. 2.040.05
ధియం॑ పూ॒షా జి॑న్వతు విశ్వమి॒న్వో ర॒యిం సోమో॑ రయి॒పతి॑ర్దధాతు .
అవ॑తు దే॒వ్యది॑తిరన॒ర్వా బృ॒హద్వ॑దేమ వి॒దథే॑ సు॒వీరాః॑ .. 2.040.06

వాయో॒ యే తే॑ సహ॒స్రిణో॒ రథా॑స॒స్తేభి॒రా గ॑హి .
ని॒యుత్వా॒న్సోమ॑పీతయే .. 2.041.01
ని॒యుత్వా॑న్వాయ॒వా గ॑హ్య॒యం శు॒క్రో అ॑యామి తే .
గంతా॑సి సున్వ॒తో గృ॒హం .. 2.041.02
శు॒క్రస్యా॒ద్య గవా॑శిర॒ ఇంద్ర॑వాయూ ని॒యుత్వ॑తః .
ఆ యా॑తం॒ పిబ॑తం నరా .. 2.041.03
అ॒యం వాం॑ మిత్రావరుణా సు॒తః సోమ॑ ఋతావృధా .
మమేది॒హ శ్రు॑తం॒ హవం॑ .. 2.041.04
రాజా॑నా॒వన॑భిద్రుహా ధ్రు॒వే సద॑స్యుత్త॒మే .
స॒హస్ర॑స్థూణ ఆసాతే .. 2.041.05
తా స॒మ్రాజా॑ ఘృ॒తాసు॑తీ ఆది॒త్యా దాను॑న॒స్పతీ॑ .
సచే॑తే॒ అన॑వహ్వరం .. 2.041.06
గోమ॑దూ॒ షు నా॑స॒త్యాశ్వా॑వద్యాతమశ్వినా .
వ॒ర్తీ రు॑ద్రా నృ॒పాయ్యం॑ .. 2.041.07
న యత్పరో॒ నాంత॑ర ఆద॒ధర్ష॑ద్వృషణ్వసూ .
దుః॒శంసో॒ మర్త్యో॑ రి॒పుః .. 2.041.08
తా న॒ ఆ వో॑ళ్హమశ్వినా ర॒యిం పి॒శంగ॑సందృశం .
ధిష్ణ్యా॑ వరివో॒విదం॑ .. 2.041.09
ఇంద్రో॑ అం॒గ మ॒హద్భ॒యమ॒భీ షదప॑ చుచ్యవత్ .
స హి స్థి॒రో విచ॑ర్షణిః .. 2.041.10
ఇంద్ర॑శ్చ మృ॒ళయా॑తి నో॒ న నః॑ ప॒శ్చాద॒ఘం న॑శత్ .
భ॒ద్రం భ॑వాతి నః పు॒రః .. 2.041.11
ఇంద్ర॒ ఆశా॑భ్య॒స్పరి॒ సర్వా॑భ్యో॒ అభ॑యం కరత్ .
జేతా॒ శత్రూ॒న్విచ॑ర్షణిః .. 2.041.12
విశ్వే॑ దేవాస॒ ఆ గ॑త శృణు॒తా మ॑ ఇ॒మం హవం॑ .
ఏదం బ॒ర్హిర్ని షీ॑దత .. 2.041.13
తీ॒వ్రో వో॒ మధు॑మాఀ అ॒యం శు॒నహో॑త్రేషు మత్స॒రః .
ఏ॒తం పి॑బత॒ కామ్యం॑ .. 2.041.14
ఇంద్ర॑జ్యేష్ఠా॒ మరు॑ద్గణా॒ దేవా॑సః॒ పూష॑రాతయః .
విశ్వే॒ మమ॑ శ్రుతా॒ హవం॑ .. 2.041.15
అంబి॑తమే॒ నదీ॑తమే॒ దేవి॑తమే॒ సర॑స్వతి .
అ॒ప్ర॒శ॒స్తా ఇ॑వ స్మసి॒ ప్రశ॑స్తిమంబ నస్కృధి .. 2.041.16
త్వే విశ్వా॑ సరస్వతి శ్రి॒తాయూం॑షి దే॒వ్యాం .
శు॒నహో॑త్రేషు మత్స్వ ప్ర॒జాం దే॑వి దిదిడ్ఢి నః .. 2.041.17
ఇ॒మా బ్రహ్మ॑ సరస్వతి జు॒షస్వ॑ వాజినీవతి .
యా తే॒ మన్మ॑ గృత్సమ॒దా ఋ॑తావరి ప్రి॒యా దే॒వేషు॒ జుహ్వ॑తి .. 2.041.18
ప్రేతాం॑ య॒జ్ఞస్య॑ శం॒భువా॑ యు॒వామిదా వృ॑ణీమహే .
అ॒గ్నిం చ॑ హవ్య॒వాహ॑నం .. 2.041.19
ద్యావా॑ నః పృథి॒వీ ఇ॒మం సి॒ధ్రమ॒ద్య ది॑వి॒స్పృశం॑ .
య॒జ్ఞం దే॒వేషు॑ యచ్ఛతాం .. 2.041.20
ఆ వా॑ము॒పస్థ॑మద్రుహా దే॒వాః సీ॑దంతు య॒జ్ఞియాః॑ .
ఇ॒హాద్య సోమ॑పీతయే .. 2.041.21

కని॑క్రదజ్జ॒నుషం॑ ప్రబ్రువా॒ణ ఇయ॑ర్తి॒ వాచ॑మరి॒తేవ॒ నావం॑ .
సు॒మం॒గల॑శ్చ శకునే॒ భవా॑సి॒ మా త్వా॒ కా చి॑దభి॒భా విశ్వ్యా॑ విదత్ .. 2.042.01
మా త్వా॑ శ్యే॒న ఉద్వ॑ధీ॒న్మా సు॑ప॒ర్ణో మా త్వా॑ విద॒దిషు॑మాన్వీ॒రో అస్తా॑ .
పిత్ర్యా॒మను॑ ప్ర॒దిశం॒ కని॑క్రదత్సుమం॒గలో॑ భద్రవా॒దీ వ॑దే॒హ .. 2.042.02
అవ॑ క్రంద దక్షిణ॒తో గృ॒హాణాం॑ సుమం॒గలో॑ భద్రవా॒దీ శ॑కుంతే .
మా నః॑ స్తే॒న ఈ॑శత॒ మాఘశం॑సో బృ॒హద్వ॑దేమ వి॒దథే॑ సు॒వీరాః॑ .. 2.042.03

ప్ర॒ద॒క్షి॒ణిద॒భి గృ॑ణంతి కా॒రవో॒ వయో॒ వదం॑త ఋతు॒థా శ॒కుంత॑యః .
ఉ॒భే వాచౌ॑ వదతి సామ॒గా ఇ॑వ గాయ॒త్రం చ॒ త్రైష్టు॑భం॒ చాను॑ రాజతి .. 2.043.01
ఉ॒ద్గా॒తేవ॑ శకునే॒ సామ॑ గాయసి బ్రహ్మపు॒త్ర ఇ॑వ॒ సవ॑నేషు శంససి .
వృషే॑వ వా॒జీ శిశు॑మతీర॒పీత్యా॑ స॒ర్వతో॑ నః శకునే భ॒ద్రమా వ॑ద వి॒శ్వతో॑ నః శకునే॒ పుణ్య॒మా వ॑ద .. 2.043.02
ఆ॒వద॒ఀస్త్వం శ॑కునే భ॒ద్రమా వ॑ద తూ॒ష్ణీమాసీ॑నః సుమ॒తిం చి॑కిద్ధి నః .
యదు॒త్పత॒న్వద॑సి కర్క॒రిర్య॑థా బృ॒హద్వ॑దేమ వి॒దథే॑ సు॒వీరాః॑ .. 2.043.03


Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigvedatm
for other details and formats.

The text is shown with accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fasarvard.edu/~witzel/onlineRVtm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, (sanskrit at cheerful dot c om)

