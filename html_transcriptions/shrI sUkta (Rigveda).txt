 శ్రీసూక్త (ఋగ్వేద) 

ఓం .. హిర॑ణ్యవర్ణాం॒ హరి॑ణీం సు॒వర్ణ॑రజ॒తస్ర॑జాం .
చం॒ద్రాం హి॒రణ్మ॑యీం ల॒క్ష్మీం జాత॑వేదో మ॒ ఆవ॑హ .. 1..

తాం మ॒ ఆవ॑హ॒ జాత॑వేదో ల॒క్ష్మీమన॑పగా॒మినీం᳚ .
యస్యాం॒ హిర॑ణ్యం విం॒దేయం॒ గామశ్వం॒ పురు॑షాన॒హం .. 2..

అ॒శ్వ॒పూ॒ర్వాం ర॑థమ॒ధ్యాం హ॒స్తినా᳚దప్ర॒బోధి॑నీం .
శ్రియం॑ దే॒వీముప॑హ్వయే॒ శ్రీర్మా᳚దే॒వీర్జు॑షతాం .. 3..

కాం॒ సో॒స్మి॒తాం హిర॑ణ్యప్రా॒కారా॑మా॒ర్ద్రాం జ్వలం॑తీం తృ॒ప్తాం త॒ర్పయం॑తీం .
ప॒ద్మే॒ స్థి॒తాం ప॒ద్మవ॑ర్ణాం॒ తామి॒హోప॑హ్వయే॒ శ్రియం .. 4..

చం॒ద్రాం ప్ర॑భా॒సాం య॒శసా॒ జ్వలం॑తీం॒ శ్రియం॑ లో॒కే దే॒వజు॑ష్టాముదా॒రాం .
తాం ప॒ద్మినీ॑మీం॒ శర॑ణమ॒హం ప్రప॑ద్యేఽల॒క్ష్మీర్మే॑ నశ్యతాం॒ త్వాం వృ॑ణే .. 5..

ఆ॒ది॒త్యవ॑ర్ణే॒ తప॒సోఽధి॑జా॒తో వన॒స్పతి॒స్తవ॑ వృ॒క్షోఽథ బి॒ల్వః .
తస్య॒ ఫలా᳚ని॒ తప॒సా ను॑దంతు మా॒యాంత॑రా॒యాశ్చ॑ బా॒హ్యా అ॑ల॒క్ష్మీః .. 6..

ఉపై॑తు॒ మాం దే॑వస॒ఖః కీ॒ర్తిశ్చ॒ మణి॑నా స॒హ .
ప్రా॒దు॒ర్భూ॒తోఽస్మి॑ రాష్ట్రే॒ఽస్మిన్ కీ॒ర్తిమృ॑ద్ధిం ద॒దాతు॑ మే .. 7..

క్షుత్పి॑పా॒సామ॑లాం జ్యే॒ష్ఠామ॑ల॒క్ష్మీం నా॑శయా॒మ్యహం .
అభూ॑తి॒మస॑మృద్ధిం॒ చ సర్వాం॒ నిర్ణు॑ద మే॒ గృహా᳚త్ .. 8..

గం॒ధ॒ద్వా॒రాం దు॑రాధ॒ర్షాం॒ ని॒త్యపు॑ష్టాం కరీ॒షిణీం᳚ .
ఈ॒శ్వరీ॑ꣳ సర్వ॑భూతా॒నాం॒ తామి॒హోప॑హ్వయే॒ శ్రియం .. 9..

మన॑సః॒ కామ॒మాకూ᳚తిం వా॒చః స॒త్యమ॑శీమహి .
ప॒శూ॒నాం రూ॒పమన్న॑స్య॒ మయి॒ శ్రీః శ్ర॑యతాం॒ యశః॑ .. 10..

క॒ర్దమే॑న ప్ర॑జాభూ॒తా॒ మ॒యి॒ సంభ॑వ క॒ర్దమ .
శ్రియం॑ వా॒సయ॑ మే కు॒లే మా॒తరం॑ పద్మ॒మాలి॑నీం .. 11..

ఆపః॑ సృ॒జంతు॑ స్ని॒గ్ధా॒ని॒ చి॒క్లీ॒త వ॑స మే॒ గృహే .
ని చ॑ దే॒వీం మా॒తరం॒ శ్రియం॑ వా॒సయ॑ మే కు॒లే .. 12..

ఆ॒ర్ద్రాం పు॒ష్కరి॑ణీం పు॒ష్టిం॒ పిం॒గ॒లాం ప॑ద్మమా॒లినీం .
చం॒ద్రాం హి॒రణ్మ॑యీం ల॒క్ష్మీం జాత॑వేదో మ॒ ఆవ॑హ .. 13..

ఆ॒ర్ద్రాం యః॒ కరి॑ణీం య॒ష్టిం॒ సు॒వ॒ర్ణాం హే॑మమా॒లినీం .
సూ॒ర్యాం హి॒రణ్మ॑యీం ల॒క్ష్మీం॒ జాత॑వేదో మ॒ ఆవహ .. 14..

తాం మ॒ ఆవ॑హ॒ జాత॑వేదో ల॒క్ష్మీమన॑పగా॒మినీం᳚ .
యస్యాం॒ హి॑రణ్యం॒ ప్రభూ॑తం॒ గావో॑ దా॒స్యోఽశ్వా᳚న్విం॒దేయం॒ పురు॑షాన॒హం .. 15..

యః శుచిః॒ ప్రయ॑తో భూ॒త్వా జు॒హుయా᳚దాజ్య॒ మన్వ॑హం .
శ్రియః॑ పం॒చద॑శర్చం॒ చ శ్రీ॒కామః॑ సత॒తం జ॑పేత్ .. 16..

                  ఫలశ్రుతి
ప॒ద్మా॒న॒నే ప॑ద్మ ఊ॒రూ॒ ప॒ద్మాక్షీ॑ పద్మ॒సంభ॑వే .
త్వం మాం᳚ భ॒జస్వ॑ ప॒ద్మా॒క్షీ॒ యే॒న సౌ᳚ఖ్యం ల॒భామ్య॑హం ..

అశ్వ॑దా॒యీ గో॑దా॒యీ॒ ధ॒నదా॑యీ మ॒హాధ॑నే .
ధనం మే॒ జుష॑తాం దే॒వి॒ స॒ర్వకా॑మాంశ్చ॒ దేహి॑ మే ..

పుత్రపౌ॒త్ర ధ॑నం ధా॒న్యం హ॒స్త్యశ్వా॑దిగ॒వే ర॑థం .
ప్ర॒జా॒నాం భ॑వసి మా॒తా ఆ॒యుష్మం॑తం క॒రోతు॑ మాం ..

ధన॑మ॒గ్నిర్ధ॑నం వా॒యుర్ధ॑నం॒ సూర్యో॑ ధనం॒ వసుః॑ .
ధన॒మింద్రో॒ బృహ॒స్పతి॒ర్వరు॑ణం॒ ధన॒మశ్ను॑ తే ..

వైన॑తేయ॒ సోమం॑ పిబ॒ సోమం॑ పిబతు వృత్ర॒హా .
సోమం॒ ధన॑స్య సో॒మినో॒ మహ్యం॒ దదా॑తు సో॒మినః॑ ..

న క్రోధో న చ॑ మాత్స॒ర్యం న॒ లోభో॑ నాశు॒భా మ॑తిః .
భవం॑తి॒ కృత॑పుణ్యా॒నాం భ॒క్తానాం శ్రీసూ᳚క్తం జ॒పేత్స॑దా ..

వర్షం॑తు॒ తే వి॑భావ॒రి॒ ది॒వో అ॑భ్రస్య॒ విద్యు॑తః .
రోహం॑తు॒ సర్వ॑బీ॒జా॒న్య॒వ బ్ర॑హ్మ ద్వి॒షో జ॑హి ..

పద్మ॑ప్రియే పద్మిని పద్మ॒హస్తే పద్మా॑లయే పద్మదలాయ॑తాక్షి .
విశ్వ॑ప్రియే॒ విష్ణు మనో॑ఽనుకూ॒లే త్వత్పా॑దప॒ద్మం మయి॒ సన్ని॑ధత్స్వ ..

యా సా పద్మా॑సన॒స్థా విపులకటితటీ పద్మ॒పత్రా॑యతా॒క్షీ .
గంభీరా వ॑ర్తనా॒భిః స్తనభర నమితా శుభ్ర వస్త్రో॑త్తరీ॒యా .
లక్ష్మీర్ది॒వ్యైర్గజేంద్రైర్మ॒ణిగణ ఖచితైస్స్నాపితా హే॑మకుం॒భైః .
ని॒త్యం సా ప॑ద్మహ॒స్తా మమ వస॑తు గృ॒హే సర్వ॒మాంగల్య॑యుక్తా ..

ల॒క్ష్మీం క్షీరసముద్ర రాజతనయాం శ్రీ॒రంగధామే॑శ్వరీం .
దా॒సీభూతసమస్త దేవ వ॒నితాం లో॒కైక॒ దీపాం॑కురాం .
శ్రీమన్మందకటాక్షలబ్ధ విభవ బ్ర॒హ్మేంద్రగంగా॑ధరాం .
త్వాం త్రై॒లోక్య॒ కుటుం॑బినీం స॒రసిజాం వందే॒ ముకుం॑దప్రియాం ..

సి॒ద్ధ॒ల॒క్ష్మీర్మో॑క్షల॒క్ష్మీ॒ర్జ॒యల॑క్ష్మీస్స॒రస్వ॑తీ .
శ్రీలక్ష్మీర్వ॑రల॒క్ష్మీ॒శ్చ॒ ప్ర॒సన్నా మ॑మ స॒ర్వదా ..

వరాంకుశౌ పాశమభీ॑తిము॒ద్రాం॒ క॒రైర్వహంతీం క॑మలా॒సనస్థాం .
బాలార్క కోటి ప్రతి॑భాం త్రి॒ణే॒త్రాం॒ భ॒జేహమాద్యాం జ॑గదీ॒శ్వరీం తాం ..

స॒ర్వ॒మం॒గ॒లమాం॒గల్యే॑ శి॒వే స॒ర్వార్థ॑ సాధికే .
శర॑ణ్యే త్ర్యంబ॑కే దే॒వి॒ నా॒రాయ॑ణి న॒మోఽస్తు॑ తే ..

సరసిజనిలయే సరో॑జహ॒స్తే ధవలతరాంశుక గంధమా᳚ల్యశో॒భే .
భగవతి హరివల్లభే॑ మనో॒జ్ఞే త్రిభువనభూతికరిప్ర॑సీద మ॒హ్యం ..

విష్ణు॑ప॒త్నీం క్ష॑మాం దే॒వీం॒ మా॒ధవీం᳚ మాధ॒వప్రి॑యాం .
విష్ణోః᳚ ప్రి॒యస॑ఖీంం దే॒వీం॒ న॒మా॒మ్యచ్యు॑తవ॒ల్లభాం ..

మ॒హా॒ల॒క్ష్మీ చ॑ వి॒ద్మహే॑ విష్ణుప॒త్నీ చ॑ ధీమహీ . 
తన్నో॑ లక్ష్మీః ప్రచో॒దయా᳚త్ ..

(ఆనం॑దః॒ కర్ద॑మః శ్రీదశ్చి॒క్లీత॑ ఇతి॒ విశ్రు॑తాః .
ఋష॑యః॒ శ్రియః॑ పుత్రా॒శ్చ శ్రీ॒ర్దే॑వీర్దేవతా॒ మ॑తాః 
(స్వయం శ్రీరేవ దేవతా .. ) variation)

(చంద్రభాం లక్ష్మీమీశానాం సూర్యభాం శ్రియమీశ్వరీం .
చంద్ర సూర్యగ్ని సర్వాభాం శ్రీమహాలక్ష్మీముపాస్మహే ..  variation)

శ్రీ॒వర్చ॑స్య॒మాయు॑ష్య॒మారో᳚గ్య॒మావి॑ధా॒త్ పవ॑మానం మహీ॒యతే᳚ .
ధ॒నం ధా॒న్యం ప॒శుం బ॒హుపు॑త్రలా॒భం శ॒తసం॑వత్స॒రం దీ॒ర్ఘమాయుః॑ ..

ఋణరోగాదిదారిద్ర్యపా॒పక్షు॑ద॒పమృత్య॑వః .
భయ॑శో॒కమ॑నస్తా॒పా న॒శ్యంతు॑ మమ॒ సర్వ॑దా ..

శ్రియే॑ జా॒త శ్రియ॒ ఆని॑ర్యాయ॒ శ్రియం॒ వయో᳚ జని॒తృభ్యో᳚ దధాతు .
శ్రియం॒ వసా᳚నా అమృత॒త్వమా᳚య॒న్ భజం᳚తి స॒ద్యః స॑వి॒తా వి॒దధ్యూన్॑ ..

శ్రియ॑ ఏవైనం తచ్ఛ్రి॒యామా॑దధా॒తి . సం॒త॒త॒మృ॒చా వ॑షట్కృ॒త్యం
సంధ॑త్తం॒ సంధీ॑యతే ప్రజ॒యా ప॒శుభిః . య ఏ॑వం వే॒ద .

ఓం మ॒హా॒దే॒వ్యై చ॑ వి॒ద్మహే॑ విష్ణుప॒త్నీ చ॑ ధీమహి .
తన్నో॑ లక్ష్మీః ప్రచో॒దయా᳚త్ ..

      .. ఓం శాంతిః॒ శాంతిః॒ శాంతిః॑ ..

శ్రీసూక్తోపనిషద్


Encoded and proofread by Avinash Sathaye, Shree,
Anant Upadhyayula, Sunder Hattangadi

