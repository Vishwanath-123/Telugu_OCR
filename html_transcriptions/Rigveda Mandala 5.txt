 ఋగ్వేదః మండలం 5 

అబో॑ధ్య॒గ్నిః స॒మిధా॒ జనా॑నాం॒ ప్రతి॑ ధే॒నుమి॑వాయ॒తీము॒షాసం॑ .
య॒హ్వా ఇ॑వ॒ ప్ర వ॒యాము॒జ్జిహా॑నాః॒ ప్ర భా॒నవః॑ సిస్రతే॒ నాక॒మచ్ఛ॑ .. 5.001.01
అబో॑ధి॒ హోతా॑ య॒జథా॑య దే॒వానూ॒ర్ధ్వో అ॒గ్నిః సు॒మనాః॑ ప్రా॒తర॑స్థాత్ .
సమి॑ద్ధస్య॒ రుశ॑దదర్శి॒ పాజో॑ మ॒హాందే॒వస్తమ॑సో॒ నిర॑మోచి .. 5.001.02
యదీం॑ గ॒ణస్య॑ రశ॒నామజీ॑గః॒ శుచి॑రంక్తే॒ శుచి॑భి॒ర్గోభి॑ర॒గ్నిః .
ఆద్దక్షి॑ణా యుజ్యతే వాజ॒యంత్యు॑త్తా॒నామూ॒ర్ధ్వో అ॑ధయజ్జు॒హూభిః॑ .. 5.001.03
అ॒గ్నిమచ్ఛా॑ దేవయ॒తాం మనాం॑సి॒ చక్షూం॑షీవ॒ సూర్యే॒ సం చ॑రంతి .
యదీం॒ సువా॑తే ఉ॒షసా॒ విరూ॑పే శ్వే॒తో వా॒జీ జా॑యతే॒ అగ్రే॒ అహ్నాం॑ .. 5.001.04
జని॑ష్ట॒ హి జేన్యో॒ అగ్రే॒ అహ్నాం॑ హి॒తో హి॒తేష్వ॑రు॒షో వనే॑షు .
దమే॑దమే స॒ప్త రత్నా॒ దధా॑నో॒ఽగ్నిర్హోతా॒ ని ష॑సాదా॒ యజీ॑యాన్ .. 5.001.05
అ॒గ్నిర్హోతా॒ న్య॑సీద॒ద్యజీ॑యాను॒పస్థే॑ మా॒తుః సు॑ర॒భా ఉ॑ లో॒కే .
యువా॑ క॒విః పు॑రుని॒ష్ఠ ఋ॒తావా॑ ధ॒ర్తా కృ॑ష్టీ॒నాము॒త మధ్య॑ ఇ॒ద్ధః .. 5.001.06
ప్ర ణు త్యం విప్ర॑మధ్వ॒రేషు॑ సా॒ధుమ॒గ్నిం హోతా॑రమీళతే॒ నమో॑భిః .
ఆ యస్త॒తాన॒ రోద॑సీ ఋ॒తేన॒ నిత్యం॑ మృజంతి వా॒జినం॑ ఘృ॒తేన॑ .. 5.001.07
మా॒ర్జా॒ల్యో॑ మృజ్యతే॒ స్వే దమూ॑నాః కవిప్రశ॒స్తో అతి॑థిః శి॒వో నః॑ .
స॒హస్ర॑శృంగో వృష॒భస్తదో॑జా॒ విశ్వా॑ఀ అగ్నే॒ సహ॑సా॒ ప్రాస్య॒న్యాన్ .. 5.001.08
ప్ర స॒ద్యో అ॑గ్నే॒ అత్యే॑ష్య॒న్యానా॒విర్యస్మై॒ చారు॑తమో బ॒భూథ॑ .
ఈ॒ళేన్యో॑ వపు॒ష్యో॑ వి॒భావా॑ ప్రి॒యో వి॒శామతి॑థి॒ర్మాను॑షీణాం .. 5.001.09
తుభ్యం॑ భరంతి క్షి॒తయో॑ యవిష్ఠ బ॒లిమ॑గ్నే॒ అంతి॑త॒ ఓత దూ॒రాత్ .
ఆ భంది॑ష్ఠస్య సుమ॒తిం చి॑కిద్ధి బృ॒హత్తే॑ అగ్నే॒ మహి॒ శర్మ॑ భ॒ద్రం .. 5.001.10
ఆద్య రథం॑ భానుమో భాను॒మంత॒మగ్నే॒ తిష్ఠ॑ యజ॒తేభిః॒ సమం॑తం .
వి॒ద్వాన్ప॑థీ॒నాము॒ర్వ1॒॑న్తరి॑క్ష॒మేహ దే॒వాన్హ॑వి॒రద్యా॑య వక్షి .. 5.001.11
అవో॑చామ క॒వయే॒ మేధ్యా॑య॒ వచో॑ వం॒దారు॑ వృష॒భాయ॒ వృష్ణే॑ .
గవి॑ష్ఠిరో॒ నమ॑సా॒ స్తోమ॑మ॒గ్నౌ ది॒వీ॑వ రు॒క్మము॑రు॒వ్యంచ॑మశ్రేత్ .. 5.001.12

కు॒మా॒రం మా॒తా యు॑వ॒తిః సము॑బ్ధం॒ గుహా॑ బిభర్తి॒ న ద॑దాతి పి॒త్రే .
అనీ॑కమస్య॒ న మి॒నజ్జనా॑సః పు॒రః ప॑శ్యంతి॒ నిహి॑తమర॒తౌ .. 5.002.01
కమే॒తం త్వం యు॑వతే కుమా॒రం పేషీ॑ బిభర్షి॒ మహి॑షీ జజాన .
పూ॒ర్వీర్హి గర్భః॑ శ॒రదో॑ వ॒వర్ధాప॑శ్యం జా॒తం యదసూ॑త మా॒తా .. 5.002.02
హిర॑ణ్యదంతం॒ శుచి॑వర్ణమా॒రాత్క్షేత్రా॑దపశ్య॒మాయు॑ధా॒ మిమా॑నం .
ద॒దా॒నో అ॑స్మా అ॒మృతం॑ వి॒పృక్వ॒త్కిం మామ॑నిం॒ద్రాః కృ॑ణవన్నను॒క్థాః .. 5.002.03
క్షేత్రా॑దపశ్యం సను॒తశ్చరం॑తం సు॒మద్యూ॒థం న పు॒రు శోభ॑మానం .
న తా అ॑గృభ్ర॒న్నజ॑నిష్ట॒ హి షః పలి॑క్నీ॒రిద్యు॑వ॒తయో॑ భవంతి .. 5.002.04
కే మే॑ మర్య॒కం వి య॑వంత॒ గోభి॒ర్న యేషాం॑ గో॒పా అర॑ణశ్చి॒దాస॑ .
య ఈం॑ జగృ॒భురవ॒ తే సృ॑జం॒త్వాజా॑తి ప॒శ్వ ఉప॑ నశ్చికి॒త్వాన్ .. 5.002.05
వ॒సాం రాజా॑నం వస॒తిం జనా॑నా॒మరా॑తయో॒ ని ద॑ధు॒ర్మర్త్యే॑షు .
బ్రహ్మా॒ణ్యత్రే॒రవ॒ తం సృ॑జంతు నింది॒తారో॒ నింద్యా॑సో భవంతు .. 5.002.06
శున॑శ్చి॒చ్ఛేపం॒ నిది॑తం స॒హస్రా॒ద్యూపా॑దముంచో॒ అశ॑మిష్ట॒ హి షః .
ఏ॒వాస్మద॑గ్నే॒ వి ము॑ముగ్ధి॒ పాశా॒న్హోత॑శ్చికిత్వ ఇ॒హ తూ ని॒షద్య॑ .. 5.002.07
హృ॒ణీ॒యమా॑నో॒ అప॒ హి మదైయేః॒ ప్ర మే॑ దే॒వానాం॑ వ్రత॒పా ఉ॑వాచ .
ఇంద్రో॑ వి॒ద్వాఀ అను॒ హి త్వా॑ చ॒చక్ష॒ తేనా॒హమ॑గ్నే॒ అను॑శిష్ట॒ ఆగాం॑ .. 5.002.08
వి జ్యోతి॑షా బృహ॒తా భా॑త్య॒గ్నిరా॒విర్విశ్వా॑ని కృణుతే మహి॒త్వా .
ప్రాదే॑వీర్మా॒యాః స॑హతే దు॒రేవాః॒ శిశీ॑తే॒ శృంగే॒ రక్ష॑సే వి॒నిక్షే॑ .. 5.002.09
ఉ॒త స్వా॒నాసో॑ ది॒వి షం॑త్వ॒గ్నేస్తి॒గ్మాయు॑ధా॒ రక్ష॑సే॒ హంత॒వా ఉ॑ .
మదే॑ చిదస్య॒ ప్ర రు॑జంతి॒ భామా॒ న వ॑రంతే పరి॒బాధో॒ అదే॑వీః .. 5.002.10
ఏ॒తం తే॒ స్తోమం॑ తువిజాత॒ విప్రో॒ రథం॒ న ధీరః॒ స్వపా॑ అతక్షం .
యదీద॑గ్నే॒ ప్రతి॒ త్వం దే॑వ॒ హర్యాః॒ స్వ॑ర్వతీర॒ప ఏ॑నా జయేమ .. 5.002.11
తు॒వి॒గ్రీవో॑ వృష॒భో వా॑వృధా॒నో॑ఽశ॒త్ర్వ1॒॑ర్యః సమ॑జాతి॒ వేదః॑ .
ఇతీ॒మమ॒గ్నిమ॒మృతా॑ అవోచన్బ॒ర్హిష్మ॑తే॒ మన॑వే॒ శర్మ॑ యంసద్ధ॒విష్మ॑తే॒ మన॑వే॒ శర్మ॑ యంసత్ .. 5.002.12

త్వమ॑గ్నే॒ వరు॑ణో॒ జాయ॑సే॒ యత్త్వం మి॒త్రో భ॑వసి॒ యత్సమి॑ద్ధః .
త్వే విశ్వే॑ సహసస్పుత్ర దే॒వాస్త్వమింద్రో॑ దా॒శుషే॒ మర్త్యా॑య .. 5.003.01
త్వమ॑ర్య॒మా భ॑వసి॒ యత్క॒నీనాం॒ నామ॑ స్వధావ॒న్గుహ్యం॑ బిభర్షి .
అం॒జంతి॑ మి॒త్రం సుధి॑తం॒ న గోభి॒ర్యద్దంప॑తీ॒ సమ॑నసా కృ॒ణోషి॑ .. 5.003.02
తవ॑ శ్రి॒యే మ॒రుతో॑ మర్జయంత॒ రుద్ర॒ యత్తే॒ జని॑మ॒ చారు॑ చి॒త్రం .
ప॒దం యద్విష్ణో॑రుప॒మం ని॒ధాయి॒ తేన॑ పాసి॒ గుహ్యం॒ నామ॒ గోనాం॑ .. 5.003.03
తవ॑ శ్రి॒యా సు॒దృశో॑ దేవ దే॒వాః పు॒రూ దధా॑నా అ॒మృతం॑ సపంత .
హోతా॑రమ॒గ్నిం మను॑షో॒ ని షే॑దుర్దశ॒స్యంత॑ ఉ॒శిజః॒ శంస॑మా॒యోః .. 5.003.04
న త్వద్ధోతా॒ పూర్వో॑ అగ్నే॒ యజీ॑యా॒న్న కావ్యైః॑ ప॒రో అ॑స్తి స్వధావః .
వి॒శశ్చ॒ యస్యా॒ అతి॑థి॒ర్భవా॑సి॒ స య॒జ్ఞేన॑ వనవద్దేవ॒ మర్తా॑న్ .. 5.003.05
వ॒యమ॑గ్నే వనుయామ॒ త్వోతా॑ వసూ॒యవో॑ హ॒విషా॒ బుధ్య॑మానాః .
వ॒యం స॑మ॒ర్యే వి॒దథే॒ష్వహ్నాం॑ వ॒యం రా॒యా స॑హసస్పుత్ర॒ మర్తా॑న్ .. 5.003.06
యో న॒ ఆగో॑ అ॒భ్యేనో॒ భరా॒త్యధీద॒ఘమ॒ఘశం॑సే దధాత .
జ॒హీ చి॑కిత్వో అ॒భిశ॑స్తిమే॒తామగ్నే॒ యో నో॑ మ॒ర్చయ॑తి ద్వ॒యేన॑ .. 5.003.07
త్వామ॒స్యా వ్యుషి॑ దేవ॒ పూర్వే॑ దూ॒తం కృ॑ణ్వా॒నా అ॑యజంత హ॒వ్యైః .
సం॒స్థే యద॑గ్న॒ ఈయ॑సే రయీ॒ణాం దే॒వో మర్తై॒ర్వసు॑భిరి॒ధ్యమా॑నః .. 5.003.08
అవ॑ స్పృధి పి॒తరం॒ యోధి॑ వి॒ద్వాన్పు॒త్రో యస్తే॑ సహసః సూన ఊ॒హే .
క॒దా చి॑కిత్వో అ॒భి చ॑క్షసే॒ నోఽగ్నే॑ క॒దాఀ ఋ॑త॒చిద్యా॑తయాసే .. 5.003.09
భూరి॒ నామ॒ వంద॑మానో దధాతి పి॒తా వ॑సో॒ యది॒ తజ్జో॒షయా॑సే .
కు॒విద్దే॒వస్య॒ సహ॑సా చకా॒నః సు॒మ్నమ॒గ్నిర్వ॑నతే వావృధా॒నః .. 5.003.10
త్వమం॒గ జ॑రి॒తారం॑ యవిష్ఠ॒ విశ్వా॑న్యగ్నే దురి॒తాతి॑ పర్షి .
స్తే॒నా అ॑దృశ్రన్రి॒పవో॒ జనా॒సోఽజ్ఞా॑తకేతా వృజి॒నా అ॑భూవన్ .. 5.003.11
ఇ॒మే యామా॑సస్త్వ॒ద్రిగ॑భూవ॒న్వస॑వే వా॒ తదిదాగో॑ అవాచి .
నాహా॒యమ॒గ్నిర॒భిశ॑స్తయే నో॒ న రీష॑తే వావృధా॒నః పరా॑ దాత్ .. 5.003.12

త్వామ॑గ్నే॒ వసు॑పతిం॒ వసూ॑నామ॒భి ప్ర మం॑దే అధ్వ॒రేషు॑ రాజన్ .
త్వయా॒ వాజం॑ వాజ॒యంతో॑ జయేమా॒భి ష్యా॑మ పృత్సు॒తీర్మర్త్యా॑నాం .. 5.004.01
హ॒వ్య॒వాళ॒గ్నిర॒జరః॑ పి॒తా నో॑ వి॒భుర్వి॒భావా॑ సు॒దృశీ॑కో అ॒స్మే .
సు॒గా॒ర్హ॒ప॒త్యాః సమిషో॑ దిదీహ్యస్మ॒ద్ర్య1॒॑క్సం మి॑మీహి॒ శ్రవాం॑సి .. 5.004.02
వి॒శాం క॒విం వి॒శ్పతిం॒ మాను॑షీణాం॒ శుచిం॑ పావ॒కం ఘృ॒తపృ॑ష్ఠమ॒గ్నిం .
ని హోతా॑రం విశ్వ॒విదం॑ దధిధ్వే॒ స దే॒వేషు॑ వనతే॒ వార్యా॑ణి .. 5.004.03
జు॒షస్వా॑గ్న॒ ఇళ॑యా స॒జోషా॒ యత॑మానో ర॒శ్మిభిః॒ సూర్య॑స్య .
జు॒షస్వ॑ నః స॒మిధం॑ జాతవేద॒ ఆ చ॑ దే॒వాన్హ॑వి॒రద్యా॑య వక్షి .. 5.004.04
జుష్టో॒ దమూ॑నా॒ అతి॑థిర్దురో॒ణ ఇ॒మం నో॑ య॒జ్ఞముప॑ యాహి వి॒ద్వాన్ .
విశ్వా॑ అగ్నే అభి॒యుజో॑ వి॒హత్యా॑ శత్రూయ॒తామా భ॑రా॒ భోజ॑నాని .. 5.004.05
వ॒ధేన॒ దస్యుం॒ ప్ర హి చా॒తయ॑స్వ॒ వయః॑ కృణ్వా॒నస్త॒న్వే॒3॒॑ స్వాయై॑ .
పిప॑ర్షి॒ యత్స॑హసస్పుత్ర దే॒వాంత్సో అ॑గ్నే పాహి నృతమ॒ వాజే॑ అ॒స్మాన్ .. 5.004.06
వ॒యం తే॑ అగ్న ఉ॒క్థైర్వి॑ధేమ వ॒యం హ॒వ్యైః పా॑వక భద్రశోచే .
అ॒స్మే ర॒యిం వి॒శ్వవా॑రం॒ సమి॑న్వా॒స్మే విశ్వా॑ని॒ ద్రవి॑ణాని ధేహి .. 5.004.07
అ॒స్మాక॑మగ్నే అధ్వ॒రం జు॑షస్వ॒ సహ॑సః సూనో త్రిషధస్థ హ॒వ్యం .
వ॒యం దే॒వేషు॑ సు॒కృతః॑ స్యామ॒ శర్మ॑ణా నస్త్రి॒వరూ॑థేన పాహి .. 5.004.08
విశ్వా॑ని నో దు॒ర్గహా॑ జాతవేదః॒ సింధుం॒ న నా॒వా దు॑రి॒తాతి॑ పర్షి .
అగ్నే॑ అత్రి॒వన్నమ॑సా గృణా॒నో॒3॒॑ఽస్మాకం॑ బోధ్యవి॒తా త॒నూనాం॑ .. 5.004.09
యస్త్వా॑ హృ॒దా కీ॒రిణా॒ మన్య॑మా॒నోఽమ॑ర్త్యం॒ మర్త్యో॒ జోహ॑వీమి .
జాత॑వేదో॒ యశో॑ అ॒స్మాసు॑ ధేహి ప్ర॒జాభి॑రగ్నే అమృత॒త్వమ॑శ్యాం .. 5.004.10
యస్మై॒ త్వం సు॒కృతే॑ జాతవేద ఉ లో॒కమ॑గ్నే కృ॒ణవః॑ స్యో॒నం .
అ॒శ్వినం॒ స పు॒త్రిణం॑ వీ॒రవం॑తం॒ గోమం॑తం ర॒యిం న॑శతే స్వ॒స్తి .. 5.004.11

సుస॑మిద్ధాయ శో॒చిషే॑ ఘృ॒తం తీ॒వ్రం జు॑హోతన .
అ॒గ్నయే॑ జా॒తవే॑దసే .. 5.005.01
నరా॒శంసః॑ సుషూదతీ॒మం య॒జ్ఞమదా॑భ్యః .
క॒విర్హి మధు॑హస్త్యః .. 5.005.02
ఈ॒ళి॒తో అ॑గ్న॒ ఆ వ॒హేంద్రం॑ చి॒త్రమి॒హ ప్రి॒యం .
సు॒ఖై రథే॑భిరూ॒తయే॑ .. 5.005.03
ఊర్ణ॑మ్రదా॒ వి ప్ర॑థస్వా॒భ్య1॒॑ర్కా అ॑నూషత .
భవా॑ నః శుభ్ర సా॒తయే॑ .. 5.005.04
దేవీ॑ర్ద్వారో॒ వి శ్ర॑యధ్వం సుప్రాయ॒ణా న॑ ఊ॒తయే॑ .
ప్రప్ర॑ య॒జ్ఞం పృ॑ణీతన .. 5.005.05
సు॒ప్రతీ॑కే వయో॒వృధా॑ య॒హ్వీ ఋ॒తస్య॑ మా॒తరా॑ .
దో॒షాము॒షాస॑మీమహే .. 5.005.06
వాత॑స్య॒ పత్మ॑న్నీళి॒తా దైవ్యా॒ హోతా॑రా॒ మను॑షః .
ఇ॒మం నో॑ య॒జ్ఞమా గ॑తం .. 5.005.07
ఇళా॒ సర॑స్వతీ మ॒హీ తి॒స్రో దే॒వీర్మ॑యో॒భువః॑ .
బ॒ర్హిః సీ॑దంత్వ॒స్రిధః॑ .. 5.005.08
శి॒వస్త్వ॑ష్టరి॒హా గ॑హి వి॒భుః పోష॑ ఉ॒త త్మనా॑ .
య॒జ్ఞేయ॑జ్ఞే న॒ ఉద॑వ .. 5.005.09
యత్ర॒ వేత్థ॑ వనస్పతే దే॒వానాం॒ గుహ్యా॒ నామా॑ని .
తత్ర॑ హ॒వ్యాని॑ గామయ .. 5.005.10
స్వాహా॒గ్నయే॒ వరు॑ణాయ॒ స్వాహేంద్రా॑య మ॒రుద్భ్యః॑ .
స్వాహా॑ దే॒వేభ్యో॑ హ॒విః .. 5.005.11

అ॒గ్నిం తం మ॑న్యే॒ యో వసు॒రస్తం॒ యం యంతి॑ ధే॒నవః॑ .
అస్త॒మర్వం॑త ఆ॒శవోఽస్తం॒ నిత్యా॑సో వా॒జిన॒ ఇషం॑ స్తో॒తృభ్య॒ ఆ భ॑ర .. 5.006.01
సో అ॒గ్నిర్యో వసు॑ర్గృ॒ణే సం యమా॒యంతి॑ ధే॒నవః॑ .
సమర్వం॑తో రఘు॒ద్రువః॒ సం సు॑జా॒తాసః॑ సూ॒రయ॒ ఇషం॑ స్తో॒తృభ్య॒ ఆ భ॑ర .. 5.006.02
అ॒గ్నిర్హి వా॒జినం॑ వి॒శే దదా॑తి వి॒శ్వచ॑ర్షణిః .
అ॒గ్నీ రా॒యే స్వా॒భువం॒ స ప్రీ॒తో యా॑తి॒ వార్య॒మిషం॑ స్తో॒తృభ్య॒ ఆ భ॑ర .. 5.006.03
ఆ తే॑ అగ్న ఇధీమహి ద్యు॒మంతం॑ దేవా॒జరం॑ .
యద్ధ॒ స్యా తే॒ పనీ॑యసీ స॒మిద్దీ॒దయ॑తి॒ ద్యవీషం॑ స్తో॒తృభ్య॒ ఆ భ॑ర .. 5.006.04
ఆ తే॑ అగ్న ఋ॒చా హ॒విః శుక్ర॑స్య శోచిషస్పతే .
సుశ్చం॑ద్ర॒ దస్మ॒ విశ్ప॑తే॒ హవ్య॑వా॒ట్ తుభ్యం॑ హూయత॒ ఇషం॑ స్తో॒తృభ్య॒ ఆ భ॑ర .. 5.006.05
ప్రో త్యే అ॒గ్నయో॒ఽగ్నిషు॒ విశ్వం॑ పుష్యంతి॒ వార్యం॑ .
తే హి॑న్విరే॒ త ఇ॑న్విరే॒ త ఇ॑షణ్యంత్యాను॒షగిషం॑ స్తో॒తృభ్య॒ ఆ భ॑ర .. 5.006.06
తవ॒ త్యే అ॑గ్నే అ॒ర్చయో॒ మహి॑ వ్రాధంత వా॒జినః॑ .
యే పత్వ॑భిః శ॒ఫానాం॑ వ్ర॒జా భు॒రంత॒ గోనా॒మిషం॑ స్తో॒తృభ్య॒ ఆ భ॑ర .. 5.006.07
నవా॑ నో అగ్న॒ ఆ భ॑ర స్తో॒తృభ్యః॑ సుక్షి॒తీరిషః॑ .
తే స్యా॑మ॒ య ఆ॑నృ॒చుస్త్వాదూ॑తాసో॒ దమే॑దమ॒ ఇషం॑ స్తో॒తృభ్య॒ ఆ భ॑ర .. 5.006.08
ఉ॒భే సు॑శ్చంద్ర స॒ర్పిషో॒ దర్వీ॑ శ్రీణీష ఆ॒సని॑ .
ఉ॒తో న॒ ఉత్పు॑పూర్యా ఉ॒క్థేషు॑ శవసస్పత॒ ఇషం॑ స్తో॒తృభ్య॒ ఆ భ॑ర .. 5.006.09
ఏ॒వాఀ అ॒గ్నిమ॑జుర్యముర్గీ॒ర్భిర్య॒జ్ఞేభి॑రాను॒షక్ .
దధ॑ద॒స్మే సు॒వీర్య॑ము॒త త్యదా॒శ్వశ్వ్య॒మిషం॑ స్తో॒తృభ్య॒ ఆ భ॑ర .. 5.006.10

సఖా॑యః॒ సం వః॑ స॒మ్యంచ॒మిషం॒ స్తోమం॑ చా॒గ్నయే॑ .
వర్షి॑ష్ఠాయ క్షితీ॒నామూ॒ర్జో నప్త్రే॒ సహ॑స్వతే .. 5.007.01
కుత్రా॑ చి॒ద్యస్య॒ సమృ॑తౌ ర॒ణ్వా నరో॑ నృ॒షద॑నే .
అర్హం॑తశ్చి॒ద్యమిం॑ధ॒తే సం॑జ॒నయం॑తి జం॒తవః॑ .. 5.007.02
సం యది॒షో వనా॑మహే॒ సం హ॒వ్యా మాను॑షాణాం .
ఉ॒త ద్యు॒మ్నస్య॒ శవ॑స ఋ॒తస్య॑ ర॒శ్మిమా ద॑దే .. 5.007.03
స స్మా॑ కృణోతి కే॒తుమా నక్తం॑ చిద్దూ॒ర ఆ స॒తే .
పా॒వ॒కో యద్వన॒స్పతీ॒న్ప్ర స్మా॑ మి॒నాత్య॒జరః॑ .. 5.007.04
అవ॑ స్మ॒ యస్య॒ వేష॑ణే॒ స్వేదం॑ ప॒థిషు॒ జుహ్వ॑తి .
అ॒భీమహ॒ స్వజే॑న్యం॒ భూమా॑ పృ॒ష్ఠేవ॑ రురుహుః .. 5.007.05
యం మర్త్యః॑ పురు॒స్పృహం॑ వి॒దద్విశ్వ॑స్య॒ ధాయ॑సే .
ప్ర స్వాద॑నం పితూ॒నామస్త॑తాతిం చిదా॒యవే॑ .. 5.007.06
స హి ష్మా॒ ధన్వాక్షి॑తం॒ దాతా॒ న దాత్యా ప॒శుః .
హిరి॑శ్మశ్రుః॒ శుచి॑దన్నృ॒భురని॑భృష్టతవిషిః .. 5.007.07
శుచిః॑ ష్మ॒ యస్మా॑ అత్రి॒వత్ప్ర స్వధి॑తీవ॒ రీయ॑తే .
సు॒షూర॑సూత మా॒తా క్రా॒ణా యదా॑న॒శే భగం॑ .. 5.007.08
ఆ యస్తే॑ సర్పిరాసు॒తేఽగ్నే॒ శమస్తి॒ ధాయ॑సే .
ఐషు॑ ద్యు॒మ్నము॒త శ్రవ॒ ఆ చి॒త్తం మర్త్యే॑షు ధాః .. 5.007.09
ఇతి॑ చిన్మ॒న్యుమ॒ధ్రిజ॒స్త్వాదా॑త॒మా ప॒శుం ద॑దే .
ఆద॑గ్నే॒ అపృ॑ణ॒తోఽత్రిః॑ సాసహ్యా॒ద్దస్యూ॑ని॒షః సా॑సహ్యా॒న్నౄన్ .. 5.007.10

త్వామ॑గ్న ఋతా॒యవః॒ సమీ॑ధిరే ప్ర॒త్నం ప్ర॒త్నాస॑ ఊ॒తయే॑ సహస్కృత .
పు॒రు॒శ్చం॒ద్రం య॑జ॒తం వి॒శ్వధా॑యసం॒ దమూ॑నసం గృ॒హప॑తిం॒ వరే॑ణ్యం .. 5.008.01
త్వామ॑గ్నే॒ అతి॑థిం పూ॒ర్వ్యం విశః॑ శో॒చిష్కే॑శం గృ॒హప॑తిం॒ ని షే॑దిరే .
బృ॒హత్కే॑తుం పురు॒రూపం॑ ధన॒స్పృతం॑ సు॒శర్మా॑ణం॒ స్వవ॑సం జర॒ద్విషం॑ .. 5.008.02
త్వామ॑గ్నే॒ మాను॑షీరీళతే॒ విశో॑ హోత్రా॒విదం॒ వివి॑చిం రత్న॒ధాత॑మం .
గుహా॒ సంతం॑ సుభగ వి॒శ్వద॑ర్శతం తువిష్వ॒ణసం॑ సు॒యజం॑ ఘృత॒శ్రియం॑ .. 5.008.03
త్వామ॑గ్నే ధర్ణ॒సిం వి॒శ్వధా॑ వ॒యం గీ॒ర్భిర్గృ॒ణంతో॒ నమ॒సోప॑ సేదిమ .
స నో॑ జుషస్వ సమిధా॒నో అం॑గిరో దే॒వో మర్త॑స్య య॒శసా॑ సుదీ॒తిభిః॑ .. 5.008.04
త్వమ॑గ్నే పురు॒రూపో॑ వి॒శేవి॑శే॒ వయో॑ దధాసి ప్ర॒త్నథా॑ పురుష్టుత .
పు॒రూణ్యన్నా॒ సహ॑సా॒ వి రా॑జసి॒ త్విషిః॒ సా తే॑ తిత్విషా॒ణస్య॒ నాధృషే॑ .. 5.008.05
త్వామ॑గ్నే సమిధా॒నం య॑విష్ఠ్య దే॒వా దూ॒తం చ॑క్రిరే హవ్య॒వాహ॑నం .
ఉ॒రు॒జ్రయ॑సం ఘృ॒తయో॑ని॒మాహు॑తం త్వే॒షం చక్షు॑ర్దధిరే చోద॒యన్మ॑తి .. 5.008.06
త్వామ॑గ్నే ప్ర॒దివ॒ ఆహు॑తం ఘృ॒తైః సు॑మ్నా॒యవః॑ సుష॒మిధా॒ సమీ॑ధిరే .
స వా॑వృధా॒న ఓష॑ధీభిరుక్షి॒తో॒3॒॑ఽభి జ్రయాం॑సి॒ పార్థి॑వా॒ వి తి॑ష్ఠసే .. 5.008.07

త్వామ॑గ్నే హ॒విష్మం॑తో దే॒వం మర్తా॑స ఈళతే .
మన్యే॑ త్వా జా॒తవే॑దసం॒ స హ॒వ్యా వ॑క్ష్యాను॒షక్ .. 5.009.01
అ॒గ్నిర్హోతా॒ దాస్వ॑తః॒ క్షయ॑స్య వృ॒క్తబ॑ర్హిషః .
సం య॒జ్ఞాస॒శ్చరం॑తి॒ యం సం వాజా॑సః శ్రవ॒స్యవః॑ .. 5.009.02
ఉ॒త స్మ॒ యం శిశుం॑ యథా॒ నవం॒ జని॑ష్టా॒రణీ॑ .
ధ॒ర్తారం॒ మాను॑షీణాం వి॒శామ॒గ్నిం స్వ॑ధ్వ॒రం .. 5.009.03
ఉ॒త స్మ॑ దుర్గృభీయసే పు॒త్రో న హ్వా॒ర్యాణాం॑ .
పు॒రూ యో దగ్ధాసి॒ వనాగ్నే॑ ప॒శుర్న యవ॑సే .. 5.009.04
అధ॑ స్మ॒ యస్యా॒ర్చయః॑ స॒మ్యక్సం॒యంతి॑ ధూ॒మినః॑ .
యదీ॒మహ॑ త్రి॒తో ది॒వ్యుప॒ ధ్మాతే॑వ॒ ధమ॑తి॒ శిశీ॑తే ధ్మా॒తరీ॑ యథా .. 5.009.05
తవా॒హమ॑గ్న ఊ॒తిభి॑ర్మి॒త్రస్య॑ చ॒ ప్రశ॑స్తిభిః .
ద్వే॒షో॒యుతో॒ న దు॑రి॒తా తు॒ర్యామ॒ మర్త్యా॑నాం .. 5.009.06
తం నో॑ అగ్నే అ॒భీ నరో॑ ర॒యిం స॑హస్వ॒ ఆ భ॑ర .
స క్షే॑పయ॒త్స పో॑షయ॒ద్భువ॒ద్వాజ॑స్య సా॒తయ॑ ఉ॒తైధి॑ పృ॒త్సు నో॑ వృ॒ధే .. 5.009.07

అగ్న॒ ఓజి॑ష్ఠ॒మా భ॑ర ద్యు॒మ్నమ॒స్మభ్య॑మధ్రిగో .
ప్ర నో॑ రా॒యా పరీ॑ణసా॒ రత్సి॒ వాజా॑య॒ పంథాం॑ .. 5.010.01
త్వం నో॑ అగ్నే అద్భుత॒ క్రత్వా॒ దక్ష॑స్య మం॒హనా॑ .
త్వే అ॑సు॒ర్య1॒॑మారు॑హత్క్రా॒ణా మి॒త్రో న య॒జ్ఞియః॑ .. 5.010.02
త్వం నో॑ అగ్న ఏషాం॒ గయం॑ పు॒ష్టిం చ॑ వర్ధయ .
యే స్తోమే॑భిః॒ ప్ర సూ॒రయో॒ నరో॑ మ॒ఘాన్యా॑న॒శుః .. 5.010.03
యే అ॑గ్నే చంద్ర తే॒ గిరః॑ శుం॒భంత్యశ్వ॑రాధసః .
శుష్మే॑భిః శు॒ష్మిణో॒ నరో॑ ది॒వశ్చి॒ద్యేషాం॑ బృ॒హత్సు॑కీ॒ర్తిర్బోధ॑తి॒ త్మనా॑ .. 5.010.04
తవ॒ త్యే అ॑గ్నే అ॒ర్చయో॒ భ్రాజం॑తో యంతి ధృష్ణు॒యా .
పరి॑జ్మానో॒ న వి॒ద్యుతః॑ స్వా॒నో రథో॒ న వా॑జ॒యుః .. 5.010.05
నూ నో॑ అగ్న ఊ॒తయే॑ స॒బాధ॑సశ్చ రా॒తయే॑ .
అ॒స్మాకా॑సశ్చ సూ॒రయో॒ విశ్వా॒ ఆశా॑స్తరీ॒షణి॑ .. 5.010.06
త్వం నో॑ అగ్నే అంగిరః స్తు॒తః స్తవా॑న॒ ఆ భ॑ర .
హోత॑ర్విభ్వా॒సహం॑ ర॒యిం స్తో॒తృభ్యః॒ స్తవ॑సే చ న ఉ॒తైధి॑ పృ॒త్సు నో॑ వృ॒ధే .. 5.010.07

జన॑స్య గో॒పా అ॑జనిష్ట॒ జాగృ॑విర॒గ్నిః సు॒దక్షః॑ సువి॒తాయ॒ నవ్య॑సే .
ఘృ॒తప్ర॑తీకో బృహ॒తా ది॑వి॒స్పృశా॑ ద్యు॒మద్వి భా॑తి భర॒తేభ్యః॒ శుచిః॑ .. 5.011.01
య॒జ్ఞస్య॑ కే॒తుం ప్ర॑థ॒మం పు॒రోహి॑తమ॒గ్నిం నర॑స్త్రిషధ॒స్థే సమీ॑ధిరే .
ఇంద్రే॑ణ దే॒వైః స॒రథం॒ స బ॒ర్హిషి॒ సీద॒న్ని హోతా॑ య॒జథా॑య సు॒క్రతుః॑ .. 5.011.02
అస॑మ్మృష్టో జాయసే మా॒త్రోః శుచి॑ర్మం॒ద్రః క॒విరుద॑తిష్ఠో వి॒వస్వ॑తః .
ఘృ॒తేన॑ త్వావర్ధయన్నగ్న ఆహుత ధూ॒మస్తే॑ కే॒తుర॑భవద్ది॒వి శ్రి॒తః .. 5.011.03
అ॒గ్నిర్నో॑ య॒జ్ఞముప॑ వేతు సాధు॒యాగ్నిం నరో॒ వి భ॑రంతే గృ॒హేగృ॑హే .
అ॒గ్నిర్దూ॒తో అ॑భవద్ధవ్య॒వాహ॑నో॒ఽగ్నిం వృ॑ణా॒నా వృ॑ణతే క॒విక్ర॑తుం .. 5.011.04
తుభ్యే॒దమ॑గ్నే॒ మధు॑మత్తమం॒ వచ॒స్తుభ్యం॑ మనీ॒షా ఇ॒యమ॑స్తు॒ శం హృ॒దే .
త్వాం గిరః॒ సింధు॑మివా॒వనీ॑ర్మ॒హీరా పృ॑ణంతి॒ శవ॑సా వ॒ర్ధయం॑తి చ .. 5.011.05
త్వామ॑గ్నే॒ అంగి॑రసో॒ గుహా॑ హి॒తమన్వ॑విందంఛిశ్రియా॒ణం వనే॑వనే .
స జా॑యసే మ॒థ్యమా॑నః॒ సహో॑ మ॒హత్త్వామా॑హుః॒ సహ॑సస్పు॒త్రమం॑గిరః .. 5.011.06

ప్రాగ్నయే॑ బృహ॒తే య॒జ్ఞియా॑య ఋ॒తస్య॒ వృష్ణే॒ అసు॑రాయ॒ మన్మ॑ .
ఘృ॒తం న య॒జ్ఞ ఆ॒స్యే॒3॒॑ సుపూ॑తం॒ గిరం॑ భరే వృష॒భాయ॑ ప్రతీ॒చీం .. 5.012.01
ఋ॒తం చి॑కిత్వ ఋ॒తమిచ్చి॑కిద్ధ్యృ॒తస్య॒ ధారా॒ అను॑ తృంధి పూ॒ర్వీః .
నాహం యా॒తుం సహ॑సా॒ న ద్వ॒యేన॑ ఋ॒తం స॑పామ్యరు॒షస్య॒ వృష్ణః॑ .. 5.012.02
కయా॑ నో అగ్న ఋ॒తయ॑న్నృ॒తేన॒ భువో॒ నవే॑దా ఉ॒చథ॑స్య॒ నవ్యః॑ .
వేదా॑ మే దే॒వ ఋ॑తు॒పా ఋ॑తూ॒నాం నాహం పతిం॑ సని॒తుర॒స్య రా॒యః .. 5.012.03
కే తే॑ అగ్నే రి॒పవే॒ బంధ॑నాసః॒ కే పా॒యవః॑ సనిషంత ద్యు॒మంతః॑ .
కే ధా॒సిమ॑గ్నే॒ అనృ॑తస్య పాంతి॒ క ఆస॑తో॒ వచ॑సః సంతి గో॒పాః .. 5.012.04
సఖా॑యస్తే॒ విషు॑ణా అగ్న ఏ॒తే శి॒వాసః॒ సంతో॒ అశి॑వా అభూవన్ .
అధూ॑ర్షత స్వ॒యమే॒తే వచో॑భిరృజూయ॒తే వృ॑జి॒నాని॑ బ్రు॒వంతః॑ .. 5.012.05
యస్తే॑ అగ్నే॒ నమ॑సా య॒జ్ఞమీట్ట॑ ఋ॒తం స పా॑త్యరు॒షస్య॒ వృష్ణః॑ .
తస్య॒ క్షయః॑ పృ॒థురా సా॒ధురే॑తు ప్ర॒సర్స్రా॑ణస్య॒ నహు॑షస్య॒ శేషః॑ .. 5.012.06

అర్చం॑తస్త్వా హవామ॒హేఽర్చం॑తః॒ సమి॑ధీమహి .
అగ్నే॒ అర్చం॑త ఊ॒తయే॑ .. 5.013.01
అ॒గ్నేః స్తోమం॑ మనామహే సి॒ధ్రమ॒ద్య ది॑వి॒స్పృశః॑ .
దే॒వస్య॑ ద్రవిణ॒స్యవః॑ .. 5.013.02
అ॒గ్నిర్జు॑షత నో॒ గిరో॒ హోతా॒ యో మాను॑షే॒ష్వా .
స య॑క్ష॒ద్దైవ్యం॒ జనం॑ .. 5.013.03
త్వమ॑గ్నే స॒ప్రథా॑ అసి॒ జుష్టో॒ హోతా॒ వరే॑ణ్యః .
త్వయా॑ య॒జ్ఞం వి త॑న్వతే .. 5.013.04
త్వామ॑గ్నే వాజ॒సాత॑మం॒ విప్రా॑ వర్ధంతి॒ సుష్టు॑తం .
స నో॑ రాస్వ సు॒వీర్యం॑ .. 5.013.05
అగ్నే॑ నే॒మిర॒రాఀ ఇ॑వ దే॒వాఀస్త్వం ప॑రి॒భూర॑సి .
ఆ రాధ॑శ్చి॒త్రమృం॑జసే .. 5.013.06

అ॒గ్నిం స్తోమే॑న బోధయ సమిధా॒నో అమ॑ర్త్యం .
హ॒వ్యా దే॒వేషు॑ నో దధత్ .. 5.014.01
తమ॑ధ్వ॒రేష్వీ॑ళతే దే॒వం మర్తా॒ అమ॑ర్త్యం .
యజి॑ష్ఠం॒ మాను॑షే॒ జనే॑ .. 5.014.02
తం హి శశ్వం॑త॒ ఈళ॑తే స్రు॒చా దే॒వం ఘృ॑త॒శ్చుతా॑ .
అ॒గ్నిం హ॒వ్యాయ॒ వోళ్హ॑వే .. 5.014.03
అ॒గ్నిర్జా॒తో అ॑రోచత॒ ఘ్నందస్యూం॒జ్యోతి॑షా॒ తమః॑ .
అవిం॑ద॒ద్గా అ॒పః స్వః॑ .. 5.014.04
అ॒గ్నిమీ॒ళేన్యం॑ క॒విం ఘృ॒తపృ॑ష్ఠం సపర్యత .
వేతు॑ మే శృ॒ణవ॒ద్ధవం॑ .. 5.014.05
అ॒గ్నిం ఘృ॒తేన॑ వావృధుః॒ స్తోమే॑భిర్వి॒శ్వచ॑ర్షణిం .
స్వా॒ధీభి॑ర్వచ॒స్యుభిః॑ .. 5.014.06

ప్ర వే॒ధసే॑ క॒వయే॒ వేద్యా॑య॒ గిరం॑ భరే య॒శసే॑ పూ॒ర్వ్యాయ॑ .
ఘృ॒తప్ర॑సత్తో॒ అసు॑రః సు॒శేవో॑ రా॒యో ధ॒ర్తా ధ॒రుణో॒ వస్వో॑ అ॒గ్నిః .. 5.015.01
ఋ॒తేన॑ ఋ॒తం ధ॒రుణం॑ ధారయంత య॒జ్ఞస్య॑ శా॒కే ప॑ర॒మే వ్యో॑మన్ .
ది॒వో ధర్మం॑ధ॒రుణే॑ సే॒దుషో॒ నౄంజా॒తైరజా॑తాఀ అ॒భి యే న॑న॒క్షుః .. 5.015.02
అ॒ఙ్హో॒యువ॑స్త॒న్వ॑స్తన్వతే॒ వి వయో॑ మ॒హద్దు॒ష్టరం॑ పూ॒ర్వ్యాయ॑ .
స సం॒వతో॒ నవ॑జాతస్తుతుర్యాత్సి॒ఙ్హం న క్రు॒ద్ధమ॒భితః॒ పరి॑ ష్ఠుః .. 5.015.03
మా॒తేవ॒ యద్భర॑సే పప్రథా॒నో జనం॑జనం॒ ధాయ॑సే॒ చక్ష॑సే చ .
వయో॑వయో జరసే॒ యద్దధా॑నః॒ పరి॒ త్మనా॒ విషు॑రూపో జిగాసి .. 5.015.04
వాజో॒ ను తే॒ శవ॑సస్పా॒త్వంత॑ము॒రుం దోఘం॑ ధ॒రుణం॑ దేవ రా॒యః .
ప॒దం న తా॒యుర్గుహా॒ దధా॑నో మ॒హో రా॒యే చి॒తయ॒న్నత్రి॑మస్పః .. 5.015.05

బృ॒హద్వయో॒ హి భా॒నవేఽర్చా॑ దే॒వాయా॒గ్నయే॑ .
యం మి॒త్రం న ప్రశ॑స్తిభి॒ర్మర్తా॑సో దధి॒రే పు॒రః .. 5.016.01
స హి ద్యుభి॒ర్జనా॑నాం॒ హోతా॒ దక్ష॑స్య బా॒హ్వోః .
వి హ॒వ్యమ॒గ్నిరా॑ను॒షగ్భగో॒ న వార॑మృణ్వతి .. 5.016.02
అ॒స్య స్తోమే॑ మ॒ఘోనః॑ స॒ఖ్యే వృ॒ద్ధశో॑చిషః .
విశ్వా॒ యస్మిం॑తువి॒ష్వణి॒ సమ॒ర్యే శుష్మ॑మాద॒ధుః .. 5.016.03
అధా॒ హ్య॑గ్న ఏషాం సు॒వీర్య॑స్య మం॒హనా॑ .
తమిద్య॒హ్వం న రోద॑సీ॒ పరి॒ శ్రవో॑ బభూవతుః .. 5.016.04
నూ న॒ ఏహి॒ వార్య॒మగ్నే॑ గృణా॒న ఆ భ॑ర .
యే వ॒యం యే చ॑ సూ॒రయః॑ స్వ॒స్తి ధామ॑హే॒ సచో॒తైధి॑ పృ॒త్సు నో॑ వృ॒ధే .. 5.016.05

ఆ య॒జ్ఞైర్దే॑వ॒ మర్త్య॑ ఇ॒త్థా తవ్యాం॑సమూ॒తయే॑ .
అ॒గ్నిం కృ॒తే స్వ॑ధ్వ॒రే పూ॒రురీ॑ళీ॒తావ॑సే .. 5.017.01
అస్య॒ హి స్వయ॑శస్తర ఆ॒సా వి॑ధర్మ॒న్మన్య॑సే .
తం నాకం॑ చి॒త్రశో॑చిషం మం॒ద్రం ప॒రో మ॑నీ॒షయా॑ .. 5.017.02
అ॒స్య వాసా ఉ॑ అ॒ర్చిషా॒ య ఆయు॑క్త తు॒జా గి॒రా .
ది॒వో న యస్య॒ రేత॑సా బృ॒హచ్ఛోచం॑త్య॒ర్చయః॑ .. 5.017.03
అ॒స్య క్రత్వా॒ విచే॑తసో ద॒స్మస్య॒ వసు॒ రథ॒ ఆ .
అధా॒ విశ్వా॑సు॒ హవ్యో॒ఽగ్నిర్వి॒క్షు ప్ర శ॑స్యతే .. 5.017.04
నూ న॒ ఇద్ధి వార్య॑మా॒సా స॑చంత సూ॒రయః॑ .
ఊర్జో॑ నపాద॒భిష్ట॑యే పా॒హి శ॒గ్ధి స్వ॒స్తయ॑ ఉ॒తైధి॑ పృ॒త్సు నో॑ వృ॒ధే .. 5.017.05

ప్రా॒తర॒గ్నిః పు॑రుప్రి॒యో వి॒శః స్త॑వే॒తాతి॑థిః .
విశ్వా॑ని॒ యో అమ॑ర్త్యో హ॒వ్యా మర్తే॑షు॒ రణ్య॑తి .. 5.018.01
ద్వి॒తాయ॑ మృ॒క్తవా॑హసే॒ స్వస్య॒ దక్ష॑స్య మం॒హనా॑ .
ఇందుం॒ స ధ॑త్త ఆను॒షక్స్తో॒తా చి॑త్తే అమర్త్య .. 5.018.02
తం వో॑ దీ॒ర్ఘాయు॑శోచిషం గి॒రా హు॑వే మ॒ఘోనాం॑ .
అరి॑ష్టో॒ యేషాం॒ రథో॒ వ్య॑శ్వదావ॒న్నీయ॑తే .. 5.018.03
చి॒త్రా వా॒ యేషు॒ దీధి॑తిరా॒సన్ను॒క్థా పాంతి॒ యే .
స్తీ॒ర్ణం బ॒ర్హిః స్వ॑ర్ణరే॒ శ్రవాం॑సి దధిరే॒ పరి॑ .. 5.018.04
యే మే॑ పంచా॒శతం॑ ద॒దురశ్వా॑నాం స॒ధస్తు॑తి .
ద్యు॒మద॑గ్నే॒ మహి॒ శ్రవో॑ బృ॒హత్కృ॑ధి మ॒ఘోనాం॑ నృ॒వద॑మృత నృ॒ణాం .. 5.018.05

అ॒భ్య॑వ॒స్థాః ప్ర జా॑యంతే॒ ప్ర వ॒వ్రేర్వ॒వ్రిశ్చి॑కేత .
ఉ॒పస్థే॑ మా॒తుర్వి చ॑ష్టే .. 5.019.01
జు॒హు॒రే వి చి॒తయం॒తోఽని॑మిషం నృ॒మ్ణం పాం॑తి .
ఆ దృ॒ళ్హాం పురం॑ వివిశుః .. 5.019.02
ఆ శ్వై॑త్రే॒యస్య॑ జం॒తవో॑ ద్యు॒మద్వ॑ర్ధంత కృ॒ష్టయః॑ .
ని॒ష్కగ్రీ॑వో బృ॒హదు॑క్థ ఏ॒నా మధ్వా॒ న వా॑జ॒యుః .. 5.019.03
ప్రి॒యం దు॒గ్ధం న కామ్య॒మజా॑మి జా॒మ్యోః సచా॑ .
ఘ॒ర్మో న వాజ॑జఠ॒రోఽద॑బ్ధః॒ శశ్వ॑తో॒ దభః॑ .. 5.019.04
క్రీళ॑న్నో రశ్మ॒ ఆ భు॑వః॒ సం భస్మ॑నా వా॒యునా॒ వేవి॑దానః .
తా అ॑స్య సంధృ॒షజో॒ న తి॒గ్మాః సుసం॑శితా వ॒క్ష్యో॑ వక్షణే॒స్థాః .. 5.019.05

యమ॑గ్నే వాజసాతమ॒ త్వం చి॒న్మన్య॑సే ర॒యిం .
తం నో॑ గీ॒ర్భిః శ్ర॒వాయ్యం॑ దేవ॒త్రా ప॑నయా॒ యుజం॑ .. 5.020.01
యే అ॑గ్నే॒ నేరయం॑తి తే వృ॒ద్ధా ఉ॒గ్రస్య॒ శవ॑సః .
అప॒ ద్వేషో॒ అప॒ హ్వరో॒ఽన్యవ్ర॑తస్య సశ్చిరే .. 5.020.02
హోతా॑రం త్వా వృణీమ॒హేఽగ్నే॒ దక్ష॑స్య॒ సాధ॑నం .
య॒జ్ఞేషు॑ పూ॒ర్వ్యం గి॒రా ప్రయ॑స్వంతో హవామహే .. 5.020.03
ఇ॒త్థా యథా॑ త ఊ॒తయే॒ సహ॑సావంది॒వేది॑వే .
రా॒య ఋ॒తాయ॑ సుక్రతో॒ గోభిః॑ ష్యామ సధ॒మాదో॑ వీ॒రైః స్యా॑మ సధ॒మాదః॑ .. 5.020.04

మ॒ను॒ష్వత్త్వా॒ ని ధీ॑మహి మను॒ష్వత్సమి॑ధీమహి .
అగ్నే॑ మను॒ష్వదం॑గిరో దే॒వాందే॑వయ॒తే య॑జ .. 5.021.01
త్వం హి మాను॑షే॒ జనేఽగ్నే॒ సుప్రీ॑త ఇ॒ధ్యసే॑ .
స్రుచ॑స్త్వా యంత్యాను॒షక్సుజా॑త॒ సర్పి॑రాసుతే .. 5.021.02
త్వాం విశ్వే॑ స॒జోష॑సో దే॒వాసో॑ దూ॒తమ॑క్రత .
స॒ప॒ర్యంత॑స్త్వా కవే య॒జ్ఞేషు॑ దే॒వమీ॑ళతే .. 5.021.03
దే॒వం వో॑ దేవయ॒జ్యయా॒గ్నిమీ॑ళీత॒ మర్త్యః॑ .
సమి॑ద్ధః శుక్ర దీదిహ్యృ॒తస్య॒ యోని॒మాస॑దః స॒సస్య॒ యోని॒మాస॑దః .. 5.021.04

ప్ర వి॑శ్వసామన్నత్రి॒వదర్చా॑ పావ॒కశో॑చిషే .
యో అ॑ధ్వ॒రేష్వీడ్యో॒ హోతా॑ మం॒ద్రత॑మో వి॒శి .. 5.022.01
న్య1॒॑గ్నిం జా॒తవే॑దసం॒ దధా॑తా దే॒వమృ॒త్విజం॑ .
ప్ర య॒జ్ఞ ఏ॑త్వాను॒షగ॒ద్యా దే॒వవ్య॑చస్తమః .. 5.022.02
చి॒కి॒త్విన్మ॑నసం త్వా దే॒వం మర్తా॑స ఊ॒తయే॑ .
వరే॑ణ్యస్య॒ తేఽవ॑స ఇయా॒నాసో॑ అమన్మహి .. 5.022.03
అగ్నే॑ చికి॒ద్ధ్య1॒॑స్య న॑ ఇ॒దం వచః॑ సహస్య .
తం త్వా॑ సుశిప్ర దంపతే॒ స్తోమై॑ర్వర్ధం॒త్యత్ర॑యో గీ॒ర్భిః శుం॑భం॒త్యత్ర॑యః .. 5.022.04

అగ్నే॒ సహం॑త॒మా భ॑ర ద్యు॒మ్నస్య॑ ప్రా॒సహా॑ ర॒యిం .
విశ్వా॒ యశ్చ॑ర్ష॒ణీర॒భ్యా॒3॒॑సా వాజే॑షు సా॒సహ॑త్ .. 5.023.01
తమ॑గ్నే పృతనా॒షహం॑ ర॒యిం స॑హస్వ॒ ఆ భ॑ర .
త్వం హి స॒త్యో అద్భు॑తో దా॒తా వాజ॑స్య॒ గోమ॑తః .. 5.023.02
విశ్వే॒ హి త్వా॑ స॒జోష॑సో॒ జనా॑సో వృ॒క్తబ॑ర్హిషః .
హోతా॑రం॒ సద్మ॑సు ప్రి॒యం వ్యంతి॒ వార్యా॑ పు॒రు .. 5.023.03
స హి ష్మా॑ వి॒శ్వచ॑ర్షణిర॒భిమా॑తి॒ సహో॑ ద॒ధే .
అగ్న॑ ఏ॒షు క్షయే॒ష్వా రే॒వన్నః॑ శుక్ర దీదిహి ద్యు॒మత్పా॑వక దీదిహి .. 5.023.04

అగ్నే॒ త్వం నో॒ అంత॑మ ఉ॒త త్రా॒తా శి॒వో భ॑వా వరూ॒థ్యః॑ .. 5.024.01
వసు॑ర॒గ్నిర్వసు॑శ్రవా॒ అచ్ఛా॑ నక్షి ద్యు॒మత్త॑మం ర॒యిం దాః॑ .. 5.024.02
స నో॑ బోధి శ్రు॒ధీ హవ॑మురు॒ష్యా ణో॑ అఘాయ॒తః స॑మస్మాత్ .. 5.024.03
తం త్వా॑ శోచిష్ఠ దీదివః సు॒మ్నాయ॑ నూ॒నమీ॑మహే॒ సఖి॑భ్యః .. 5.024.04

అచ్ఛా॑ వో అ॒గ్నిమవ॑సే దే॒వం గా॑సి॒ స నో॒ వసుః॑ .
రాస॑త్పు॒త్ర ఋ॑షూ॒ణామృ॒తావా॑ పర్షతి ద్వి॒షః .. 5.025.01
స హి స॒త్యో యం పూర్వే॑ చిద్దే॒వాస॑శ్చి॒ద్యమీ॑ధి॒రే .
హోతా॑రం మం॒ద్రజి॑హ్వ॒మిత్సు॑దీ॒తిభి॑ర్వి॒భావ॑సుం .. 5.025.02
స నో॑ ధీ॒తీ వరి॑ష్ఠయా॒ శ్రేష్ఠ॑యా చ సుమ॒త్యా .
అగ్నే॑ రా॒యో ది॑దీహి నః సువృ॒క్తిభి॑ర్వరేణ్య .. 5.025.03
అ॒గ్నిర్దే॒వేషు॑ రాజత్య॒గ్నిర్మర్తే॑ష్వావి॒శన్ .
అ॒గ్నిర్నో॑ హవ్య॒వాహ॑నో॒ఽగ్నిం ధీ॒భిః స॑పర్యత .. 5.025.04
అ॒గ్నిస్తు॒విశ్ర॑వస్తమం తు॒విబ్ర॑హ్మాణముత్త॒మం .
అ॒తూర్తం॑ శ్రావ॒యత్ప॑తిం పు॒త్రం ద॑దాతి దా॒శుషే॑ .. 5.025.05
అ॒గ్నిర్ద॑దాతి॒ సత్ప॑తిం సా॒సాహ॒ యో యు॒ధా నృభిః॑ .
అ॒గ్నిరత్యం॑ రఘు॒ష్యదం॒ జేతా॑ర॒మప॑రాజితం .. 5.025.06
యద్వాహి॑ష్ఠం॒ తద॒గ్నయే॑ బృ॒హద॑ర్చ విభావసో .
మహి॑షీవ॒ త్వద్ర॒యిస్త్వద్వాజా॒ ఉదీ॑రతే .. 5.025.07
తవ॑ ద్యు॒మంతో॑ అ॒ర్చయో॒ గ్రావే॑వోచ్యతే బృ॒హత్ .
ఉ॒తో తే॑ తన్య॒తుర్య॑థా స్వా॒నో అ॑ర్త॒ త్మనా॑ ది॒వః .. 5.025.08
ఏ॒వాఀ అ॒గ్నిం వ॑సూ॒యవః॑ సహసా॒నం వ॑వందిమ .
స నో॒ విశ్వా॒ అతి॒ ద్విషః॒ పర్ష॑న్నా॒వేవ॑ సు॒క్రతుః॑ .. 5.025.09

అగ్నే॑ పావక రో॒చిషా॑ మం॒ద్రయా॑ దేవ జి॒హ్వయా॑ .
ఆ దే॒వాన్వ॑క్షి॒ యక్షి॑ చ .. 5.026.01
తం త్వా॑ ఘృతస్నవీమహే॒ చిత్ర॑భానో స్వ॒ర్దృశం॑ .
దే॒వాఀ ఆ వీ॒తయే॑ వహ .. 5.026.02
వీ॒తిహో॑త్రం త్వా కవే ద్యు॒మంతం॒ సమి॑ధీమహి .
అగ్నే॑ బృ॒హంత॑మధ్వ॒రే .. 5.026.03
అగ్నే॒ విశ్వే॑భి॒రా గ॑హి దే॒వేభి॑ర్హ॒వ్యదా॑తయే .
హోతా॑రం త్వా వృణీమహే .. 5.026.04
యజ॑మానాయ సున్వ॒త ఆగ్నే॑ సు॒వీర్యం॑ వహ .
దే॒వైరా స॑త్సి బ॒ర్హిషి॑ .. 5.026.05
స॒మి॒ధా॒నః స॑హస్రజి॒దగ్నే॒ ధర్మా॑ణి పుష్యసి .
దే॒వానాం॑ దూ॒త ఉ॒క్థ్యః॑ .. 5.026.06
న్య1॒॑గ్నిం జా॒తవే॑దసం హోత్ర॒వాహం॒ యవి॑ష్ఠ్యం .
దధా॑తా దే॒వమృ॒త్విజం॑ .. 5.026.07
ప్ర య॒జ్ఞ ఏ॑త్వాను॒షగ॒ద్యా దే॒వవ్య॑చస్తమః .
స్తృ॒ణీ॒త బ॒ర్హిరా॒సదే॑ .. 5.026.08
ఏదం మ॒రుతో॑ అ॒శ్వినా॑ మి॒త్రః సీ॑దంతు॒ వరు॑ణః .
దే॒వాసః॒ సర్వ॑యా వి॒శా .. 5.026.09

అన॑స్వంతా॒ సత్ప॑తిర్మామహే మే॒ గావా॒ చేతి॑ష్ఠో॒ అసు॑రో మ॒ఘోనః॑ .
త్రై॒వృ॒ష్ణో అ॑గ్నే ద॒శభిః॑ స॒హస్రై॒ర్వైశ్వా॑నర॒ త్ర్య॑రుణశ్చికేత .. 5.027.01
యో మే॑ శ॒తా చ॑ వింశ॒తిం చ॒ గోనాం॒ హరీ॑ చ యు॒క్తా సు॒ధురా॒ దదా॑తి .
వైశ్వా॑నర॒ సుష్టు॑తో వావృధా॒నోఽగ్నే॒ యచ్ఛ॒ త్ర్య॑రుణాయ॒ శర్మ॑ .. 5.027.02
ఏ॒వా తే॑ అగ్నే సుమ॒తిం చ॑కా॒నో నవి॑ష్ఠాయ నవ॒మం త్ర॒సద॑స్యుః .
యో మే॒ గిర॑స్తువిజా॒తస్య॑ పూ॒ర్వీర్యు॒క్తేనా॒భి త్ర్య॑రుణో గృ॒ణాతి॑ .. 5.027.03
యో మ॒ ఇతి॑ ప్ర॒వోచ॒త్యశ్వ॑మేధాయ సూ॒రయే॑ .
దద॑దృ॒చా స॒నిం య॒తే దద॑న్మే॒ధామృ॑తాయ॒తే .. 5.027.04
యస్య॑ మా పరు॒షాః శ॒తము॑ద్ధ॒ర్షయం॑త్యు॒క్షణః॑ .
అశ్వ॑మేధస్య॒ దానాః॒ సోమా॑ ఇవ॒ త్ర్యా॑శిరః .. 5.027.05
ఇంద్రా॑గ్నీ శత॒దావ్న్యశ్వ॑మేధే సు॒వీర్యం॑ .
క్ష॒త్రం ధా॑రయతం బృ॒హద్ది॒వి సూర్య॑మివా॒జరం॑ .. 5.027.06

సమి॑ద్ధో అ॒గ్నిర్ది॒వి శో॒చిర॑శ్రేత్ప్ర॒త్యఙ్ఙు॒షస॑ముర్వి॒యా వి భా॑తి .
ఏతి॒ ప్రాచీ॑ వి॒శ్వవా॑రా॒ నమో॑భిర్దే॒వాఀ ఈళా॑నా హ॒విషా॑ ఘృ॒తాచీ॑ .. 5.028.01
స॒మి॒ధ్యమా॑నో అ॒మృత॑స్య రాజసి హ॒విష్కృ॒ణ్వంతం॑ సచసే స్వ॒స్తయే॑ .
విశ్వం॒ స ధ॑త్తే॒ ద్రవి॑ణం॒ యమిన్వ॑స్యాతి॒థ్యమ॑గ్నే॒ ని చ॑ ధత్త॒ ఇత్పు॒రః .. 5.028.02
అగ్నే॒ శర్ధ॑ మహ॒తే సౌభ॑గాయ॒ తవ॑ ద్యు॒మ్నాన్యు॑త్త॒మాని॑ సంతు .
సం జా॑స్ప॒త్యం సు॒యమ॒మా కృ॑ణుష్వ శత్రూయ॒తామ॒భి తి॑ష్ఠా॒ మహాం॑సి .. 5.028.03
సమి॑ద్ధస్య॒ ప్రమ॑హ॒సోఽగ్నే॒ వందే॒ తవ॒ శ్రియం॑ .
వృ॒ష॒భో ద్యు॒మ్నవా॑ఀ అసి॒ సమ॑ధ్వ॒రేష్వి॑ధ్యసే .. 5.028.04
సమి॑ద్ధో అగ్న ఆహుత దే॒వాన్య॑క్షి స్వధ్వర .
త్వం హి హ॑వ్య॒వాళసి॑ .. 5.028.05
ఆ జు॑హోతా దువ॒స్యతా॒గ్నిం ప్ర॑య॒త్య॑ధ్వ॒రే .
వృ॒ణీ॒ధ్వం హ॑వ్య॒వాహ॑నం .. 5.028.06

త్ర్య॑ర్య॒మా మను॑షో దే॒వతా॑తా॒ త్రీ రో॑చ॒నా ది॒వ్యా ధా॑రయంత .
అర్చం॑తి త్వా మ॒రుతః॑ పూ॒తద॑క్షా॒స్త్వమే॑షా॒మృషి॑రింద్రాసి॒ ధీరః॑ .. 5.029.01
అను॒ యదీం॑ మ॒రుతో॑ మందసా॒నమార్చ॒న్నింద్రం॑ పపి॒వాంసం॑ సు॒తస్య॑ .
ఆద॑త్త॒ వజ్ర॑మ॒భి యదహిం॒ హన్న॒పో య॒హ్వీర॑సృజ॒త్సర్త॒వా ఉ॑ .. 5.029.02
ఉ॒త బ్ర॑హ్మాణో మరుతో మే అ॒స్యేంద్రః॒ సోమ॑స్య॒ సుషు॑తస్య పేయాః .
తద్ధి హ॒వ్యం మను॑షే॒ గా అవిం॑ద॒దహ॒న్నహిం॑ పపి॒వాఀ ఇంద్రో॑ అస్య .. 5.029.03
ఆద్రోద॑సీ విత॒రం వి ష్క॑భాయత్సంవివ్యా॒నశ్చి॑ద్భి॒యసే॑ మృ॒గం కః॑ .
జిగ॑ర్తి॒మింద్రో॑ అప॒జర్గు॑రాణః॒ ప్రతి॑ శ్వ॒సంత॒మవ॑ దాన॒వం హ॑న్ .. 5.029.04
అధ॒ క్రత్వా॑ మఘవం॒తుభ్యం॑ దే॒వా అను॒ విశ్వే॑ అదదుః సోమ॒పేయం॑ .
యత్సూర్య॑స్య హ॒రితః॒ పతం॑తీః పు॒రః స॒తీరుప॑రా॒ ఏత॑శే॒ కః .. 5.029.05
నవ॒ యద॑స్య నవ॒తిం చ॑ భో॒గాన్సా॒కం వజ్రే॑ణ మ॒ఘవా॑ వివృ॒శ్చత్ .
అర్చం॒తీంద్రం॑ మ॒రుతః॑ స॒ధస్థే॒ త్రైష్టు॑భేన॒ వచ॑సా బాధత॒ ద్యాం .. 5.029.06
సఖా॒ సఖ్యే॑ అపచ॒త్తూయ॑మ॒గ్నిర॒స్య క్రత్వా॑ మహి॒షా త్రీ శ॒తాని॑ .
త్రీ సా॒కమింద్రో॒ మను॑షః॒ సరాం॑సి సు॒తం పి॑బద్వృత్ర॒హత్యా॑య॒ సోమం॑ .. 5.029.07
త్రీ యచ్ఛ॒తా మ॑హి॒షాణా॒మఘో॒ మాస్త్రీ సరాం॑సి మ॒ఘవా॑ సో॒మ్యాపాః॑ .
కా॒రం న విశ్వే॑ అహ్వంత దే॒వా భర॒మింద్రా॑య॒ యదహిం॑ జ॒ఘాన॑ .. 5.029.08
ఉ॒శనా॒ యత్స॑హ॒స్యై॒3॒॑రయా॑తం గృ॒హమిం॑ద్ర జూజువా॒నేభి॒రశ్వైః॑ .
వ॒న్వా॒నో అత్ర॑ స॒రథం॑ యయాథ॒ కుత్సే॑న దే॒వైరవ॑నోర్హ॒ శుష్ణం॑ .. 5.029.09
ప్రాన్యచ్చ॒క్రమ॑వృహః॒ సూర్య॑స్య॒ కుత్సా॑యా॒న్యద్వరి॑వో॒ యాత॑వేఽకః .
అ॒నాసో॒ దస్యూ॑ఀరమృణో వ॒ధేన॒ ని దు॑ర్యో॒ణ ఆ॑వృణఙ్మృ॒ధ్రవా॑చః .. 5.029.10
స్తోమా॑సస్త్వా॒ గౌరి॑వీతేరవర్ధ॒న్నరం॑ధయో వైదథి॒నాయ॒ పిప్రుం॑ .
ఆ త్వామృ॒జిశ్వా॑ స॒ఖ్యాయ॑ చక్రే॒ పచ॑న్ప॒క్తీరపి॑బః॒ సోమ॑మస్య .. 5.029.11
నవ॑గ్వాసః సు॒తసో॑మాస॒ ఇంద్రం॒ దశ॑గ్వాసో అ॒భ్య॑ర్చంత్య॒ర్కైః .
గవ్యం॑ చిదూ॒ర్వమ॑పి॒ధాన॑వంతం॒ తం చి॒న్నరః॑ శశమా॒నా అప॑ వ్రన్ .. 5.029.12
క॒థో ను తే॒ పరి॑ చరాణి వి॒ద్వాన్వీ॒ర్యా॑ మఘవ॒న్యా చ॒కర్థ॑ .
యా చో॒ ను నవ్యా॑ కృ॒ణవః॑ శవిష్ఠ॒ ప్రేదు॒ తా తే॑ వి॒దథే॑షు బ్రవామ .. 5.029.13
ఏ॒తా విశ్వా॑ చకృ॒వాఀ ఇం॑ద్ర॒ భూర్యప॑రీతో జ॒నుషా॑ వీ॒ర్యే॑ణ .
యా చి॒న్ను వ॑జ్రిన్కృ॒ణవో॑ దధృ॒ష్వాన్న తే॑ వ॒ర్తా తవి॑ష్యా అస్తి॒ తస్యాః॑ .. 5.029.14
ఇంద్ర॒ బ్రహ్మ॑ క్రి॒యమా॑ణా జుషస్వ॒ యా తే॑ శవిష్ఠ॒ నవ్యా॒ అక॑ర్మ .
వస్త్రే॑వ భ॒ద్రా సుకృ॑తా వసూ॒యూ రథం॒ న ధీరః॒ స్వపా॑ అతక్షం .. 5.029.15

క్వ1॒॑ స్య వీ॒రః కో అ॑పశ్య॒దింద్రం॑ సు॒ఖర॑థ॒మీయ॑మానం॒ హరి॑భ్యాం .
యో రా॒యా వ॒జ్రీ సు॒తసో॑మమి॒చ్ఛంతదోకో॒ గంతా॑ పురుహూ॒త ఊ॒తీ .. 5.030.01
అవా॑చచక్షం ప॒దమ॑స్య స॒స్వరు॒గ్రం ని॑ధా॒తురన్వా॑యమి॒చ్ఛన్ .
అపృ॑చ్ఛమ॒న్యాఀ ఉ॒త తే మ॑ ఆహు॒రింద్రం॒ నరో॑ బుబుధా॒నా అ॑శేమ .. 5.030.02
ప్ర ను వ॒యం సు॒తే యా తే॑ కృ॒తానీంద్ర॒ బ్రవా॑మ॒ యాని॑ నో॒ జుజో॑షః .
వేద॒దవి॑ద్వాంఛృ॒ణవ॑చ్చ వి॒ద్వాన్వహ॑తే॒ఽయం మ॒ఘవా॒ సర్వ॑సేనః .. 5.030.03
స్థి॒రం మన॑శ్చకృషే జా॒త ఇం॑ద్ర॒ వేషీదేకో॑ యు॒ధయే॒ భూయ॑సశ్చిత్ .
అశ్మా॑నం చి॒చ్ఛవ॑సా దిద్యుతో॒ వి వి॒దో గవా॑మూ॒ర్వము॒స్రియా॑ణాం .. 5.030.04
ప॒రో యత్త్వం ప॑ర॒మ ఆ॒జని॑ష్ఠాః పరా॒వతి॒ శ్రుత్యం॒ నామ॒ బిభ్ర॑త్ .
అత॑శ్చి॒దింద్రా॑దభయంత దే॒వా విశ్వా॑ అ॒పో అ॑జయద్దా॒సప॑త్నీః .. 5.030.05
తుభ్యేదే॒తే మ॒రుతః॑ సు॒శేవా॒ అర్చం॑త్య॒ర్కం సు॒న్వంత్యంధః॑ .
అహి॑మోహా॒నమ॒ప ఆ॒శయా॑నం॒ ప్ర మా॒యాభి॑ర్మా॒యినం॑ సక్ష॒దింద్రః॑ .. 5.030.06
వి షూ మృధో॑ జ॒నుషా॒ దాన॒మిన్వ॒న్నహ॒న్గవా॑ మఘవన్సంచకా॒నః .
అత్రా॑ దా॒సస్య॒ నము॑చేః॒ శిరో॒ యదవ॑ర్తయో॒ మన॑వే గా॒తుమి॒చ్ఛన్ .. 5.030.07
యుజం॒ హి మామకృ॑థా॒ ఆదిదిం॑ద్ర॒ శిరో॑ దా॒సస్య॒ నము॑చేర్మథా॒యన్ .
అశ్మా॑నం చిత్స్వ॒ర్యం1॒॑ వర్త॑మానం॒ ప్ర చ॒క్రియే॑వ॒ రోద॑సీ మ॒రుద్భ్యః॑ .. 5.030.08
స్త్రియో॒ హి దా॒స ఆయు॑ధాని చ॒క్రే కిం మా॑ కరన్నబ॒లా అ॑స్య॒ సేనాః॑ .
అం॒తర్హ్యఖ్య॑దు॒భే అ॑స్య॒ ధేనే॒ అథోప॒ ప్రైద్యు॒ధయే॒ దస్యు॒మింద్రః॑ .. 5.030.09
సమత్ర॒ గావో॒ఽభితో॑ఽనవంతే॒హేహ॑ వ॒త్సైర్వియు॑తా॒ యదాస॑న్ .
సం తా ఇంద్రో॑ అసృజదస్య శా॒కైర్యదీం॒ సోమా॑సః॒ సుషు॑తా॒ అమం॑దన్ .. 5.030.10
యదీం॒ సోమా॑ బ॒భ్రుధూ॑తా॒ అమం॑ద॒న్నరో॑రవీద్వృష॒భః సాద॑నేషు .
పు॒రం॒ద॒రః ప॑పి॒వాఀ ఇంద్రో॑ అస్య॒ పున॒ర్గవా॑మదదాదు॒స్రియా॑ణాం .. 5.030.11
భ॒ద్రమి॒దం రు॒శమా॑ అగ్నే అక్ర॒న్గవాం॑ చ॒త్వారి॒ దద॑తః స॒హస్రా॑ .
ఋ॒ణం॒చ॒యస్య॒ ప్రయ॑తా మ॒ఘాని॒ ప్రత్య॑గ్రభీష్మ॒ నృత॑మస్య నృ॒ణాం .. 5.030.12
సు॒పేశ॑సం॒ మావ॑ సృజం॒త్యస్తం॒ గవాం॑ స॒హస్రై॑ రు॒శమా॑సో అగ్నే .
తీ॒వ్రా ఇంద్ర॑మమమందుః సు॒తాసో॒ఽక్తోర్వ్యు॑ష్టౌ॒ పరి॑తక్మ్యాయాః .. 5.030.13
ఔచ్ఛ॒త్సా రాత్రీ॒ పరి॑తక్మ్యా॒ యాఀ ఋ॑ణంచ॒యే రాజ॑ని రు॒శమా॑నాం .
అత్యో॒ న వా॒జీ ర॒ఘుర॒జ్యమా॑నో బ॒భ్రుశ్చ॒త్వార్య॑సనత్స॒హస్రా॑ .. 5.030.14
చతుః॑సహస్రం॒ గవ్య॑స్య ప॒శ్వః ప్రత్య॑గ్రభీష్మ రు॒శమే॑ష్వగ్నే .
ఘ॒ర్మశ్చి॑త్త॒ప్తః ప్ర॒వృజే॒ య ఆసీ॑దయ॒స్మయ॒స్తమ్వాదా॑మ॒ విప్రాః॑ .. 5.030.15

ఇంద్రో॒ రథా॑య ప్ర॒వతం॑ కృణోతి॒ యమ॒ధ్యస్థా॑న్మ॒ఘవా॑ వాజ॒యంతం॑ .
యూ॒థేవ॑ ప॒శ్వో వ్యు॑నోతి గో॒పా అరి॑ష్టో యాతి ప్రథ॒మః సిషా॑సన్ .. 5.031.01
ఆ ప్ర ద్ర॑వ హరివో॒ మా వి వే॑నః॒ పిశం॑గరాతే అ॒భి నః॑ సచస్వ .
న॒హి త్వదిం॑ద్ర॒ వస్యో॑ అ॒న్యదస్త్య॑మే॒నాఀశ్చి॒జ్జని॑వతశ్చకర్థ .. 5.031.02
ఉద్యత్సహః॒ సహ॑స॒ ఆజ॑నిష్ట॒ దేది॑ష్ట॒ ఇంద్ర॑ ఇంద్రి॒యాణి॒ విశ్వా॑ .
ప్రాచో॑దయత్సు॒దుఘా॑ వ॒వ్రే అం॒తర్వి జ్యోతి॑షా సంవవృ॒త్వత్తమో॑ఽవః .. 5.031.03
అన॑వస్తే॒ రథ॒మశ్వా॑య తక్షం॒త్వష్టా॒ వజ్రం॑ పురుహూత ద్యు॒మంతం॑ .
బ్ర॒హ్మాణ॒ ఇంద్రం॑ మ॒హయం॑తో అ॒ర్కైరవ॑ర్ధయ॒న్నహ॑యే॒ హంత॒వా ఉ॑ .. 5.031.04
వృష్ణే॒ యత్తే॒ వృష॑ణో అ॒ర్కమర్చా॒నింద్ర॒ గ్రావా॑ణో॒ అది॑తిః స॒జోషాః॑ .
అ॒న॒శ్వాసో॒ యే ప॒వయో॑ఽర॒థా ఇంద్రే॑షితా అ॒భ్యవ॑ర్తంత॒ దస్యూ॑న్ .. 5.031.05
ప్ర తే॒ పూర్వా॑ణి॒ కర॑ణాని వోచం॒ ప్ర నూత॑నా మఘవ॒న్యా చ॒కర్థ॑ .
శక్తీ॑వో॒ యద్వి॒భరా॒ రోద॑సీ ఉ॒భే జయ॑న్న॒పో మన॑వే॒ దాను॑చిత్రాః .. 5.031.06
తదిన్ను తే॒ కర॑ణం దస్మ వి॒ప్రాహిం॒ యద్ఘ్నన్నోజో॒ అత్రామి॑మీథాః .
శుష్ణ॑స్య చి॒త్పరి॑ మా॒యా అ॑గృభ్ణాః ప్రపి॒త్వం యన్నప॒ దస్యూ॑ఀరసేధః .. 5.031.07
త్వమ॒పో యద॑వే తు॒ర్వశా॒యార॑మయః సు॒దుఘాః॑ పా॒ర ఇం॑ద్ర .
ఉ॒గ్రమ॑యాత॒మవ॑హో హ॒ కుత్సం॒ సం హ॒ యద్వా॑ము॒శనారం॑త దే॒వాః .. 5.031.08
ఇంద్రా॑కుత్సా॒ వహ॑మానా॒ రథే॒నా వా॒మత్యా॒ అపి॒ కర్ణే॑ వహంతు .
నిః షీ॑మ॒ద్భ్యో ధమ॑థో॒ నిః ష॒ధస్థా॑న్మ॒ఘోనో॑ హృ॒దో వ॑రథ॒స్తమాం॑సి .. 5.031.09
వాత॑స్య యు॒క్తాన్సు॒యుజ॑శ్చి॒దశ్వా॑న్క॒విశ్చి॑దే॒షో అ॑జగన్నవ॒స్యుః .
విశ్వే॑ తే॒ అత్ర॑ మ॒రుతః॒ సఖా॑య॒ ఇంద్ర॒ బ్రహ్మా॑ణి॒ తవి॑షీమవర్ధన్ .. 5.031.10
సూర॑శ్చి॒ద్రథం॒ పరి॑తక్మ్యాయాం॒ పూర్వం॑ కర॒దుప॑రం జూజు॒వాంసం॑ .
భర॑చ్చ॒క్రమేత॑శః॒ సం రి॑ణాతి పు॒రో దధ॑త్సనిష్యతి॒ క్రతుం॑ నః .. 5.031.11
ఆయం జ॑నా అభి॒చక్షే॑ జగా॒మేంద్రః॒ సఖా॑యం సు॒తసో॑మమి॒చ్ఛన్ .
వద॒న్గ్రావావ॒ వేదిం॑ భ్రియాతే॒ యస్య॑ జీ॒రమ॑ధ్వ॒ర్యవ॒శ్చరం॑తి .. 5.031.12
యే చా॒కనం॑త చా॒కనం॑త॒ నూ తే మర్తా॑ అమృత॒ మో తే అంహ॒ ఆర॑న్ .
వా॒వం॒ధి యజ్యూ॑ఀరు॒త తేషు॑ ధే॒హ్యోజో॒ జనే॑షు॒ యేషు॑ తే॒ స్యామ॑ .. 5.031.13

అద॑ర్ద॒రుత్స॒మసృ॑జో॒ వి ఖాని॒ త్వమ॑ర్ణ॒వాన్బ॑ద్బధా॒నాఀ అ॑రమ్ణాః .
మ॒హాంత॑మింద్ర॒ పర్వ॑తం॒ వి యద్వః సృ॒జో వి ధారా॒ అవ॑ దాన॒వం హ॑న్ .. 5.032.01
త్వముత్సా॑ఀ ఋ॒తుభి॑ర్బద్బధా॒నాఀ అరం॑హ॒ ఊధః॒ పర్వ॑తస్య వజ్రిన్ .
అహిం॑ చిదుగ్ర॒ ప్రయు॑తం॒ శయా॑నం జఘ॒న్వాఀ ఇం॑ద్ర॒ తవి॑షీమధత్థాః .. 5.032.02
త్యస్య॑ చిన్మహ॒తో నిర్మృ॒గస్య॒ వధ॑ర్జఘాన॒ తవి॑షీభి॒రింద్రః॑ .
య ఏక॒ ఇద॑ప్ర॒తిర్మన్య॑మాన॒ ఆద॑స్మాద॒న్యో అ॑జనిష్ట॒ తవ్యా॑న్ .. 5.032.03
త్యం చి॑దేషాం స్వ॒ధయా॒ మదం॑తం మి॒హో నపా॑తం సు॒వృధం॑ తమో॒గాం .
వృష॑ప్రభర్మా దాన॒వస్య॒ భామం॒ వజ్రే॑ణ వ॒జ్రీ ని జ॑ఘాన॒ శుష్ణం॑ .. 5.032.04
త్యం చి॑దస్య॒ క్రతు॑భి॒ర్నిష॑త్తమమ॒ర్మణో॑ వి॒దదిద॑స్య॒ మర్మ॑ .
యదీం॑ సుక్షత్ర॒ ప్రభృ॑తా॒ మద॑స్య॒ యుయు॑త్సంతం॒ తమ॑సి హ॒ర్మ్యే ధాః .. 5.032.05
త్యం చి॑ది॒త్థా క॑త్ప॒యం శయా॑నమసూ॒ర్యే తమ॑సి వావృధా॒నం .
తం చి॑న్మందా॒నో వృ॑ష॒భః సు॒తస్యో॒చ్చైరింద్రో॑ అప॒గూర్యా॑ జఘాన .. 5.032.06
ఉద్యదింద్రో॑ మహ॒తే దా॑న॒వాయ॒ వధ॒ర్యమి॑ష్ట॒ సహో॒ అప్ర॑తీతం .
యదీం॒ వజ్ర॑స్య॒ ప్రభృ॑తౌ ద॒దాభ॒ విశ్వ॑స్య జం॒తోర॑ధ॒మం చ॑కార .. 5.032.07
త్యం చి॒దర్ణం॑ మధు॒పం శయా॑నమసి॒న్వం వ॒వ్రం మహ్యాద॑దు॒గ్రః .
అ॒పాద॑మ॒త్రం మ॑హ॒తా వ॒ధేన॒ ని దు॑ర్యో॒ణ ఆ॑వృణఙ్మృ॒ధ్రవా॑చం .. 5.032.08
కో అ॑స్య॒ శుష్మం॒ తవి॑షీం వరాత॒ ఏకో॒ ధనా॑ భరతే॒ అప్ర॑తీతః .
ఇ॒మే చి॑దస్య॒ జ్రయ॑సో॒ ను దే॒వీ ఇంద్ర॒స్యౌజ॑సో భి॒యసా॑ జిహాతే .. 5.032.09
న్య॑స్మై దే॒వీ స్వధి॑తిర్జిహీత॒ ఇంద్రా॑య గా॒తురు॑శ॒తీవ॑ యేమే .
సం యదోజో॑ యు॒వతే॒ విశ్వ॑మాభి॒రను॑ స్వ॒ధావ్నే॑ క్షి॒తయో॑ నమంత .. 5.032.10
ఏకం॒ ను త్వా॒ సత్ప॑తిం॒ పాంచ॑జన్యం జా॒తం శృ॑ణోమి య॒శసం॒ జనే॑షు .
తం మే॑ జగృభ్ర ఆ॒శసో॒ నవి॑ష్ఠం దో॒షా వస్తో॒ర్హవ॑మానాస॒ ఇంద్రం॑ .. 5.032.11
ఏ॒వా హి త్వామృ॑తు॒థా యా॒తయం॑తం మ॒ఘా విప్రే॑భ్యో॒ దద॑తం శృ॒ణోమి॑ .
కిం తే॑ బ్ర॒హ్మాణో॑ గృహతే॒ సఖా॑యో॒ యే త్వా॒యా ని॑ద॒ధుః కామ॑మింద్ర .. 5.032.12

మహి॑ మ॒హే త॒వసే॑ దీధ్యే॒ నౄనింద్రా॑యే॒త్థా త॒వసే॒ అత॑వ్యాన్ .
యో అ॑స్మై సుమ॒తిం వాజ॑సాతౌ స్తు॒తో జనే॑ సమ॒ర్య॑శ్చి॒కేత॑ .. 5.033.01
స త్వం న॑ ఇంద్ర ధియసా॒నో అ॒ర్కైర్హరీ॑ణాం వృష॒న్యోక్త్ర॑మశ్రేః .
యా ఇ॒త్థా మ॑ఘవ॒న్నను॒ జోషం॒ వక్షో॑ అ॒భి ప్రార్యః స॑క్షి॒ జనా॑న్ .. 5.033.02
న తే త॑ ఇంద్రా॒భ్య1॒॑స్మదృ॒ష్వాయు॑క్తాసో అబ్ర॒హ్మతా॒ యదస॑న్ .
తిష్ఠా॒ రథ॒మధి॒ తం వ॑జ్రహ॒స్తా ర॒శ్మిం దే॑వ యమసే॒ స్వశ్వః॑ .. 5.033.03
పు॒రూ యత్త॑ ఇంద్ర॒ సంత్యు॒క్థా గవే॑ చ॒కర్థో॒ర్వరా॑సు॒ యుధ్య॑న్ .
త॒త॒క్షే సూర్యా॑య చి॒దోక॑సి॒ స్వే వృషా॑ స॒మత్సు॑ దా॒సస్య॒ నామ॑ చిత్ .. 5.033.04
వ॒యం తే త॑ ఇంద్ర॒ యే చ॒ నరః॒ శర్ధో॑ జజ్ఞా॒నా యా॒తాశ్చ॒ రథాః॑ .
ఆస్మాంజ॑గమ్యాదహిశుష్మ॒ సత్వా॒ భగో॒ న హవ్యః॑ ప్రభృ॒థేషు॒ చారుః॑ .. 5.033.05
ప॒పృ॒క్షేణ్య॑మింద్ర॒ త్వే హ్యోజో॑ నృ॒మ్ణాని॑ చ నృ॒తమా॑నో॒ అమ॑ర్తః .
స న॒ ఏనీం॑ వసవానో ర॒యిం దాః॒ ప్రార్యః స్తు॑షే తువిమ॒ఘస్య॒ దానం॑ .. 5.033.06
ఏ॒వా న॑ ఇంద్రో॒తిభి॑రవ పా॒హి గృ॑ణ॒తః శూ॑ర కా॒రూన్ .
ఉ॒త త్వచం॒ దద॑తో॒ వాజ॑సాతౌ పిప్రీ॒హి మధ్వః॒ సుషు॑తస్య॒ చారోః॑ .. 5.033.07
ఉ॒త త్యే మా॑ పౌరుకు॒త్స్యస్య॑ సూ॒రేస్త్ర॒సద॑స్యోర్హిర॒ణినో॒ రరా॑ణాః .
వహం॑తు మా॒ దశ॒ శ్యేతా॑సో అస్య గైరిక్షి॒తస్య॒ క్రతు॑భి॒ర్ను స॑శ్చే .. 5.033.08
ఉ॒త త్యే మా॑ మారు॒తాశ్వ॑స్య॒ శోణాః॒ క్రత్వా॑మఘాసో వి॒దథ॑స్య రా॒తౌ .
స॒హస్రా॑ మే॒ చ్యవ॑తానో॒ దదా॑న ఆనూ॒కమ॒ర్యో వపు॑షే॒ నార్చ॑త్ .. 5.033.09
ఉ॒త త్యే మా॑ ధ్వ॒న్య॑స్య॒ జుష్టా॑ లక్ష్మ॒ణ్య॑స్య సు॒రుచో॒ యతా॑నాః .
మ॒హ్నా రా॒యః సం॒వర॑ణస్య॒ ఋషే॑ర్వ్ర॒జం న గావః॒ ప్రయ॑తా॒ అపి॑ గ్మన్ .. 5.033.10

అజా॑తశత్రుమ॒జరా॒ స్వ॑ర్వ॒త్యను॑ స్వ॒ధామి॑తా ద॒స్మమీ॑యతే .
సు॒నోత॑న॒ పచ॑త॒ బ్రహ్మ॑వాహసే పురుష్టు॒తాయ॑ ప్రత॒రం ద॑ధాతన .. 5.034.01
ఆ యః సోమే॑న జ॒ఠర॒మపి॑ప్ర॒తామం॑దత మ॒ఘవా॒ మధ్వో॒ అంధ॑సః .
యదీం॑ మృ॒గాయ॒ హంత॑వే మ॒హావ॑ధః స॒హస్ర॑భృష్టిము॒శనా॑ వ॒ధం యమ॑త్ .. 5.034.02
యో అ॑స్మై ఘ్రం॒స ఉ॒త వా॒ య ఊధ॑ని॒ సోమం॑ సు॒నోతి॒ భవ॑తి ద్యు॒మాఀ అహ॑ .
అపా॑ప శ॒క్రస్త॑త॒నుష్టి॑మూహతి త॒నూశు॑భ్రం మ॒ఘవా॒ యః క॑వాస॒ఖః .. 5.034.03
యస్యావ॑ధీత్పి॒తరం॒ యస్య॑ మా॒తరం॒ యస్య॑ శ॒క్రో భ్రాత॑రం॒ నాత॑ ఈషతే .
వేతీద్వ॑స్య॒ ప్రయ॑తా యతంక॒రో న కిల్బి॑షాదీషతే॒ వస్వ॑ ఆక॒రః .. 5.034.04
న పం॒చభి॑ర్ద॒శభి॑ర్వష్ట్యా॒రభం॒ నాసు॑న్వతా సచతే॒ పుష్య॑తా చ॒న .
జి॒నాతి॒ వేద॑ము॒యా హంతి॑ వా॒ ధుని॒రా దే॑వ॒యుం భ॑జతి॒ గోమ॑తి వ్ర॒జే .. 5.034.05
వి॒త్వక్ష॑ణః॒ సమృ॑తౌ చక్రమాస॒జోఽసు॑న్వతో॒ విషు॑ణః సున్వ॒తో వృ॒ధః .
ఇంద్రో॒ విశ్వ॑స్య దమి॒తా వి॒భీష॑ణో యథావ॒శం న॑యతి॒ దాస॒మార్యః॑ .. 5.034.06
సమీం॑ ప॒ణేర॑జతి॒ భోజ॑నం ము॒షే వి దా॒శుషే॑ భజతి సూ॒నరం॒ వసు॑ .
దు॒ర్గే చ॒న ధ్రి॑యతే॒ విశ్వ॒ ఆ పు॒రు జనో॒ యో అ॑స్య॒ తవి॑షీ॒మచు॑క్రుధత్ .. 5.034.07
సం యజ్జనౌ॑ సు॒ధనౌ॑ వి॒శ్వశ॑ర్ధసా॒వవే॒దింద్రో॑ మ॒ఘవా॒ గోషు॑ శు॒భ్రిషు॑ .
యుజం॒ హ్య1॒॑న్యమకృ॑త ప్రవేప॒న్యుదీం॒ గవ్యం॑ సృజతే॒ సత్వ॑భి॒ర్ధునిః॑ .. 5.034.08
స॒హ॒స్ర॒సామాగ్ని॑వేశిం గృణీషే॒ శత్రి॑మగ్న ఉప॒మాం కే॒తుమ॒ర్యః .
తస్మా॒ ఆపః॑ సం॒యతః॑ పీపయంత॒ తస్మి॑న్క్ష॒త్రమమ॑వత్త్వే॒షమ॑స్తు .. 5.034.09

యస్తే॒ సాధి॒ష్ఠోఽవ॑స॒ ఇంద్ర॒ క్రతు॒ష్టమా భ॑ర .
అ॒స్మభ్యం॑ చర్షణీ॒సహం॒ సస్నిం॒ వాజే॑షు దు॒ష్టరం॑ .. 5.035.01
యదిం॑ద్ర తే॒ చత॑స్రో॒ యచ్ఛూ॑ర॒ సంతి॑ తి॒స్రః .
యద్వా॒ పంచ॑ క్షితీ॒నామవ॒స్తత్సు న॒ ఆ భ॑ర .. 5.035.02
ఆ తేఽవో॒ వరే॑ణ్యం॒ వృషం॑తమస్య హూమహే .
వృష॑జూతి॒ర్హి జ॑జ్ఞి॒ష ఆ॒భూభి॑రింద్ర తు॒ర్వణిః॑ .. 5.035.03
వృషా॒ హ్యసి॒ రాధ॑సే జజ్ఞి॒షే వృష్ణి॑ తే॒ శవః॑ .
స్వక్ష॑త్రం తే ధృ॒షన్మనః॑ సత్రా॒హమిం॑ద్ర॒ పౌంస్యం॑ .. 5.035.04
త్వం తమిం॑ద్ర॒ మర్త్య॑మమిత్ర॒యంత॑మద్రివః .
స॒ర్వ॒ర॒థా శ॑తక్రతో॒ ని యా॑హి శవసస్పతే .. 5.035.05
త్వామిద్వృ॑త్రహంతమ॒ జనా॑సో వృ॒క్తబ॑ర్హిషః .
ఉ॒గ్రం పూ॒ర్వీషు॑ పూ॒ర్వ్యం హవం॑తే॒ వాజ॑సాతయే .. 5.035.06
అ॒స్మాక॑మింద్ర దు॒ష్టరం॑ పురో॒యావా॑నమా॒జిషు॑ .
స॒యావా॑నం॒ ధనే॑ధనే వాజ॒యంత॑మవా॒ రథం॑ .. 5.035.07
అ॒స్మాక॑మిం॒ద్రేహి॑ నో॒ రథ॑మవా॒ పురం॑ధ్యా .
వ॒యం శ॑విష్ఠ॒ వార్యం॑ ది॒వి శ్రవో॑ దధీమహి ది॒వి స్తోమం॑ మనామహే .. 5.035.08

స ఆ గ॑మ॒దింద్రో॒ యో వసూ॑నాం॒ చికే॑త॒ద్దాతుం॒ దామ॑నో రయీ॒ణాం .
ధ॒న్వ॒చ॒రో న వంస॑గస్తృషా॒ణశ్చ॑కమా॒నః పి॑బతు దు॒గ్ధమం॒శుం .. 5.036.01
ఆ తే॒ హనూ॑ హరివః శూర॒ శిప్రే॒ రుహ॒త్సోమో॒ న పర్వ॑తస్య పృ॒ష్ఠే .
అను॑ త్వా రాజ॒న్నర్వ॑తో॒ న హి॒న్వన్గీ॒ర్భిర్మ॑దేమ పురుహూత॒ విశ్వే॑ .. 5.036.02
చ॒క్రం న వృ॒త్తం పు॑రుహూత వేపతే॒ మనో॑ భి॒యా మే॒ అమ॑తే॒రిద॑ద్రివః .
రథా॒దధి॑ త్వా జరి॒తా స॑దావృధ కు॒విన్ను స్తో॑షన్మఘవన్పురూ॒వసుః॑ .. 5.036.03
ఏ॒ష గ్రావే॑వ జరి॒తా త॑ ఇం॒ద్రేయ॑ర్తి॒ వాచం॑ బృ॒హదా॑శుషా॒ణః .
ప్ర స॒వ్యేన॑ మఘవ॒న్యంసి॑ రా॒యః ప్ర ద॑క్షి॒ణిద్ధ॑రివో॒ మా వి వే॑నః .. 5.036.04
వృషా॑ త్వా॒ వృష॑ణం వర్ధతు॒ ద్యౌర్వృషా॒ వృష॑భ్యాం వహసే॒ హరి॑భ్యాం .
స నో॒ వృషా॒ వృష॑రథః సుశిప్ర॒ వృష॑క్రతో॒ వృషా॑ వజ్రి॒న్భరే॑ ధాః .. 5.036.05
యో రోహి॑తౌ వా॒జినౌ॑ వా॒జినీ॑వాంత్రి॒భిః శ॒తైః సచ॑మానా॒వది॑ష్ట .
యూనే॒ సమ॑స్మై క్షి॒తయో॑ నమంతాం శ్రు॒తర॑థాయ మరుతో దువో॒యా .. 5.036.06

సం భా॒నునా॑ యతతే॒ సూర్య॑స్యా॒జుహ్వా॑నో ఘృ॒తపృ॑ష్ఠః॒ స్వంచాః॑ .
తస్మా॒ అమృ॑ధ్రా ఉ॒షసో॒ వ్యు॑చ్ఛా॒న్య ఇంద్రా॑య సు॒నవా॒మేత్యాహ॑ .. 5.037.01
సమి॑ద్ధాగ్నిర్వనవత్స్తీ॒ర్ణబ॑ర్హిర్యు॒క్తగ్రా॑వా సు॒తసో॑మో జరాతే .
గ్రావా॑ణో॒ యస్యే॑షి॒రం వదం॒త్యయ॑దధ్వ॒ర్యుర్హ॒విషావ॒ సింధుం॑ .. 5.037.02
వ॒ధూరి॒యం పతి॑మి॒చ్ఛంత్యే॑తి॒ య ఈం॒ వహా॑తే॒ మహి॑షీమిషి॒రాం .
ఆస్య॑ శ్రవస్యా॒ద్రథ॒ ఆ చ॑ ఘోషాత్పు॒రూ స॒హస్రా॒ పరి॑ వర్తయాతే .. 5.037.03
న స రాజా॑ వ్యథతే॒ యస్మి॒న్నింద్ర॑స్తీ॒వ్రం సోమం॒ పిబ॑తి॒ గోస॑ఖాయం .
ఆ స॑త్వ॒నైరజ॑తి॒ హంతి॑ వృ॒త్రం క్షేతి॑ క్షి॒తీః సు॒భగో॒ నామ॒ పుష్య॑న్ .. 5.037.04
పుష్యా॒త్క్షేమే॑ అ॒భి యోగే॑ భవాత్యు॒భే వృతౌ॑ సంయ॒తీ సం జ॑యాతి .
ప్రి॒యః సూర్యే॑ ప్రి॒యో అ॒గ్నా భ॑వాతి॒ య ఇంద్రా॑య సు॒తసో॑మో॒ దదా॑శత్ .. 5.037.05

ఉ॒రోష్ట॑ ఇంద్ర॒ రాధ॑సో వి॒భ్వీ రా॒తిః శ॑తక్రతో .
అధా॑ నో విశ్వచర్షణే ద్యు॒మ్నా సు॑క్షత్ర మంహయ .. 5.038.01
యదీ॑మింద్ర శ్ర॒వాయ్య॒మిషం॑ శవిష్ఠ దధి॒షే .
ప॒ప్ర॒థే దీ॑ర్ఘ॒శ్రుత్త॑మం॒ హిర॑ణ్యవర్ణ దు॒ష్టరం॑ .. 5.038.02
శుష్మా॑సో॒ యే తే॑ అద్రివో మే॒హనా॑ కేత॒సాపః॑ .
ఉ॒భా దే॒వావ॒భిష్ట॑యే ది॒వశ్చ॒ గ్మశ్చ॑ రాజథః .. 5.038.03
ఉ॒తో నో॑ అ॒స్య కస్య॑ చి॒ద్దక్ష॑స్య॒ తవ॑ వృత్రహన్ .
అ॒స్మభ్యం॑ నృ॒మ్ణమా భ॑రా॒స్మభ్యం॑ నృమణస్యసే .. 5.038.04
నూ త॑ ఆ॒భిర॒భిష్టి॑భి॒స్తవ॒ శర్మం॑ఛతక్రతో .
ఇంద్ర॒ స్యామ॑ సుగో॒పాః శూర॒ స్యామ॑ సుగో॒పాః .. 5.038.05

యదిం॑ద్ర చిత్ర మే॒హనాస్తి॒ త్వాదా॑తమద్రివః .
రాధ॒స్తన్నో॑ విదద్వస ఉభయాహ॒స్త్యా భ॑ర .. 5.039.01
యన్మన్య॑సే॒ వరే॑ణ్య॒మింద్ర॑ ద్యు॒క్షం తదా భ॑ర .
వి॒ద్యామ॒ తస్య॑ తే వ॒యమకూ॑పారస్య దా॒వనే॑ .. 5.039.02
యత్తే॑ ది॒త్సు ప్ర॒రాధ్యం॒ మనో॒ అస్తి॑ శ్రు॒తం బృ॒హత్ .
తేన॑ దృ॒ళ్హా చి॑దద్రివ॒ ఆ వాజం॑ దర్షి సా॒తయే॑ .. 5.039.03
మంహి॑ష్ఠం వో మ॒ఘోనాం॒ రాజా॑నం చర్షణీ॒నాం .
ఇంద్ర॒ముప॒ ప్రశ॑స్తయే పూ॒ర్వీభి॑ర్జుజుషే॒ గిరః॑ .. 5.039.04
అస్మా॒ ఇత్కావ్యం॒ వచ॑ ఉ॒క్థమింద్రా॑య॒ శంస్యం॑ .
తస్మా॑ ఉ॒ బ్రహ్మ॑వాహసే॒ గిరో॑ వర్ధం॒త్యత్ర॑యో॒ గిరః॑ శుంభం॒త్యత్ర॑యః .. 5.039.05

ఆ యా॒హ్యద్రి॑భిః సు॒తం సోమం॑ సోమపతే పిబ .
వృష॑న్నింద్ర॒ వృష॑భిర్వృత్రహంతమ .. 5.040.01
వృషా॒ గ్రావా॒ వృషా॒ మదో॒ వృషా॒ సోమో॑ అ॒యం సు॒తః .
వృష॑న్నింద్ర॒ వృష॑భిర్వృత్రహంతమ .. 5.040.02
వృషా॑ త్వా॒ వృష॑ణం హువే॒ వజ్రిం॑చి॒త్రాభి॑రూ॒తిభిః॑ .
వృష॑న్నింద్ర॒ వృష॑భిర్వృత్రహంతమ .. 5.040.03
ఋ॒జీ॒షీ వ॒జ్రీ వృ॑ష॒భస్తు॑రా॒షాట్ ఛు॒ష్మీ రాజా॑ వృత్ర॒హా సో॑మ॒పావా॑ .
యు॒క్త్వా హరి॑భ్యా॒ముప॑ యాసద॒ర్వాఙ్మాధ్యం॑దినే॒ సవ॑నే మత్స॒దింద్రః॑ .. 5.040.04
యత్త్వా॑ సూర్య॒ స్వ॑ర్భాను॒స్తమ॒సావి॑ధ్యదాసు॒రః .
అక్షే॑త్రవి॒ద్యథా॑ ము॒గ్ధో భువ॑నాన్యదీధయుః .. 5.040.05
స్వ॑ర్భానో॒రధ॒ యదిం॑ద్ర మా॒యా అ॒వో ది॒వో వర్త॑మానా అ॒వాహ॑న్ .
గూ॒ళ్హం సూర్యం॒ తమ॒సాప॑వ్రతేన తు॒రీయే॑ణ॒ బ్రహ్మ॑ణావింద॒దత్రిః॑ .. 5.040.06
మా మామి॒మం తవ॒ సంత॑మత్ర ఇర॒స్యా ద్రు॒గ్ధో భి॒యసా॒ ని గా॑రీత్ .
త్వం మి॒త్రో అ॑సి స॒త్యరా॑ధా॒స్తౌ మే॒హావ॑తం॒ వరు॑ణశ్చ॒ రాజా॑ .. 5.040.07
గ్రావ్ణో॑ బ్ర॒హ్మా యు॑యుజా॒నః స॑ప॒ర్యన్కీ॒రిణా॑ దే॒వాన్నమ॑సోప॒శిక్ష॑న్ .
అత్రిః॒ సూర్య॑స్య ది॒వి చక్షు॒రాధా॒త్స్వ॑ర్భానో॒రప॑ మా॒యా అ॑ఘుక్షత్ .. 5.040.08
యం వై సూర్యం॒ స్వ॑ర్భాను॒స్తమ॒సావి॑ధ్యదాసు॒రః .
అత్ర॑య॒స్తమన్వ॑విందన్న॒హ్య1॒॑న్యే అశ॑క్నువన్ .. 5.040.09

కో ను వాం॑ మిత్రావరుణావృతా॒యంది॒వో వా॑ మ॒హః పార్థి॑వస్య వా॒ దే .
ఋ॒తస్య॑ వా॒ సద॑సి॒ త్రాసీ॑థాం నో యజ్ఞాయ॒తే వా॑ పశు॒షో న వాజా॑న్ .. 5.041.01
తే నో॑ మి॒త్రో వరు॑ణో అర్య॒మాయురింద్ర॑ ఋభు॒క్షా మ॒రుతో॑ జుషంత .
నమో॑భిర్వా॒ యే దధ॑తే సువృ॒క్తిం స్తోమం॑ రు॒ద్రాయ॑ మీ॒ళ్హుషే॑ స॒జోషాః॑ .. 5.041.02
ఆ వాం॒ యేష్ఠా॑శ్వినా హు॒వధ్యై॒ వాత॑స్య॒ పత్మ॒న్రథ్య॑స్య పు॒ష్టౌ .
ఉ॒త వా॑ ది॒వో అసు॑రాయ॒ మన్మ॒ ప్రాంధాం॑సీవ॒ యజ్య॑వే భరధ్వం .. 5.041.03
ప్ర స॒క్షణో॑ ది॒వ్యః కణ్వ॑హోతా త్రి॒తో ది॒వః స॒జోషా॒ వాతో॑ అ॒గ్నిః .
పూ॒షా భగః॑ ప్రభృ॒థే వి॒శ్వభో॑జా ఆ॒జిం న జ॑గ్మురా॒శ్వ॑శ్వతమాః .. 5.041.04
ప్ర వో॑ ర॒యిం యు॒క్తాశ్వం॑ భరధ్వం రా॒య ఏషేఽవ॑సే దధీత॒ ధీః .
సు॒శేవ॒ ఏవై॑రౌశి॒జస్య॒ హోతా॒ యే వ॒ ఏవా॑ మరుతస్తు॒రాణాం॑ .. 5.041.05
ప్ర వో॑ వా॒యుం ర॑థ॒యుజం॑ కృణుధ్వం॒ ప్ర దే॒వం విప్రం॑ పని॒తార॑మ॒ర్కైః .
ఇ॒షు॒ధ్యవ॑ ఋత॒సాపః॒ పురం॑ధీ॒ర్వస్వీ॑ర్నో॒ అత్ర॒ పత్నీ॒రా ధి॒యే ధుః॑ .. 5.041.06
ఉప॑ వ॒ ఏషే॒ వంద్యే॑భిః శూ॒షైః ప్ర య॒హ్వీ ది॒వశ్చి॒తయ॑ద్భిర॒ర్కైః .
ఉ॒షాసా॒నక్తా॑ వి॒దుషీ॑వ॒ విశ్వ॒మా హా॑ వహతో॒ మర్త్యా॑య య॒జ్ఞం .. 5.041.07
అ॒భి వో॑ అర్చే పో॒ష్యావ॑తో॒ నౄన్వాస్తో॒ష్పతిం॒ త్వష్టా॑రం॒ రరా॑ణః .
ధన్యా॑ స॒జోషా॑ ధి॒షణా॒ నమో॑భి॒ర్వన॒స్పతీ॒ఀరోష॑ధీ రా॒య ఏషే॑ .. 5.041.08
తు॒జే న॒స్తనే॒ పర్వ॑తాః సంతు॒ స్వైత॑వో॒ యే వస॑వో॒ న వీ॒రాః .
ప॒ని॒త ఆ॒ప్త్యో య॑జ॒తః సదా॑ నో॒ వర్ధా॑న్నః॒ శంసం॒ నర్యో॑ అ॒భిష్టౌ॑ .. 5.041.09
వృష్ణో॑ అస్తోషి భూ॒మ్యస్య॒ గర్భం॑ త్రి॒తో నపా॑తమ॒పాం సు॑వృ॒క్తి .
గృ॒ణీ॒తే అ॒గ్నిరే॒తరీ॒ న శూ॒షైః శో॒చిష్కే॑శో॒ ని రి॑ణాతి॒ వనా॑ .. 5.041.10
క॒థా మ॒హే రు॒ద్రియా॑య బ్రవామ॒ కద్రా॒యే చి॑కి॒తుషే॒ భగా॑య .
ఆప॒ ఓష॑ధీరు॒త నో॑ఽవంతు॒ ద్యౌర్వనా॑ గి॒రయో॑ వృ॒క్షకే॑శాః .. 5.041.11
శృ॒ణోతు॑ న ఊ॒ర్జాం పతి॒ర్గిరః॒ స నభ॒స్తరీ॑యాఀ ఇషి॒రః పరి॑జ్మా .
శృ॒ణ్వంత్వాపః॒ పురో॒ న శు॒భ్రాః పరి॒ స్రుచో॑ బబృహా॒ణస్యాద్రేః॑ .. 5.041.12
వి॒దా చి॒న్ను మ॑హాంతో॒ యే వ॒ ఏవా॒ బ్రవా॑మ దస్మా॒ వార్యం॒ దధా॑నాః .
వయ॑శ్చ॒న సు॒భ్వ1॒॑ ఆవ॑ యంతి క్షు॒భా మర్త॒మను॑యతం వధ॒స్నైః .. 5.041.13
ఆ దైవ్యా॑ని॒ పార్థి॑వాని॒ జన్మా॒పశ్చాచ్ఛా॒ సుమ॑ఖాయ వోచం .
వర్ధం॑తాం॒ ద్యావో॒ గిర॑శ్చం॒ద్రాగ్రా॑ ఉ॒దా వ॑ర్ధంతామ॒భిషా॑తా॒ అర్ణాః॑ .. 5.041.14
ప॒దేప॑దే మే జరి॒మా ని ధా॑యి॒ వరూ॑త్రీ వా శ॒క్రా యా పా॒యుభి॑శ్చ .
సిష॑క్తు మా॒తా మ॒హీ ర॒సా నః॒ స్మత్సూ॒రిభి॑రృజు॒హస్త॑ ఋజు॒వనిః॑ .. 5.041.15
క॒థా దా॑శేమ॒ నమ॑సా సు॒దానూ॑నేవ॒యా మ॒రుతో॒ అచ్ఛో॑క్తౌ॒ ప్రశ్ర॑వసో మ॒రుతో॒ అచ్ఛో॑క్తౌ .
మా నోఽహి॑ర్బు॒ధ్న్యో॑ రి॒షే ధా॑ద॒స్మాకం॑ భూదుపమాతి॒వనిః॑ .. 5.041.16
ఇతి॑ చి॒న్ను ప్ర॒జాయై॑ పశు॒మత్యై॒ దేవా॑సో॒ వన॑తే॒ మర్త్యో॑ వ॒ ఆ దే॑వాసో వనతే॒ మర్త్యో॑ వః .
అత్రా॑ శి॒వాం త॒న్వో॑ ధా॒సిమ॒స్యా జ॒రాం చి॑న్మే॒ నిరృ॑తిర్జగ్రసీత .. 5.041.17
తాం వో॑ దేవాః సుమ॒తిమూ॒ర్జయం॑తీ॒మిష॑మశ్యామ వసవః॒ శసా॒ గోః .
సా నః॑ సు॒దాను॑ర్మృ॒ళయం॑తీ దే॒వీ ప్రతి॒ ద్రవం॑తీ సువి॒తాయ॑ గమ్యాః .. 5.041.18
అ॒భి న॒ ఇళా॑ యూ॒థస్య॑ మా॒తా స్మన్న॒దీభి॑రు॒ర్వశీ॑ వా గృణాతు .
ఉ॒ర్వశీ॑ వా బృహద్ది॒వా గృ॑ణా॒నాభ్యూ॑ర్ణ్వా॒నా ప్ర॑భృ॒థస్యా॒యోః .. 5.041.19
సిష॑క్తు న ఊర్జ॒వ్య॑స్య పు॒ష్టేః .. 5.041.20

ప్ర శంత॑మా॒ వరు॑ణం॒ దీధి॑తీ॒ గీర్మి॒త్రం భగ॒మది॑తిం నూ॒నమ॑శ్యాః .
పృష॑ద్యోనిః॒ పంచ॑హోతా శృణో॒త్వతూ॑ర్తపంథా॒ అసు॑రో మయో॒భుః .. 5.042.01
ప్రతి॑ మే॒ స్తోమ॒మది॑తిర్జగృభ్యాత్సూ॒నుం న మా॒తా హృద్యం॑ సు॒శేవం॑ .
బ్రహ్మ॑ ప్రి॒యం దే॒వహి॑తం॒ యదస్త్య॒హం మి॒త్రే వరు॑ణే॒ యన్మ॑యో॒భు .. 5.042.02
ఉదీ॑రయ క॒విత॑మం కవీ॒నాము॒నత్తై॑నమ॒భి మధ్వా॑ ఘృ॒తేన॑ .
స నో॒ వసూ॑ని॒ ప్రయ॑తా హి॒తాని॑ చం॒ద్రాణి॑ దే॒వః స॑వి॒తా సు॑వాతి .. 5.042.03
సమిం॑ద్ర ణో॒ మన॑సా నేషి॒ గోభిః॒ సం సూ॒రిభి॑ర్హరివః॒ సం స్వ॒స్తి .
సం బ్రహ్మ॑ణా దే॒వహి॑తం॒ యదస్తి॒ సం దే॒వానాం॑ సుమ॒త్యా య॒జ్ఞియా॑నాం .. 5.042.04
దే॒వో భగః॑ సవి॒తా రా॒యో అంశ॒ ఇంద్రో॑ వృ॒త్రస్య॑ సం॒జితో॒ ధనా॑నాం .
ఋ॒భు॒క్షా వాజ॑ ఉ॒త వా॒ పురం॑ధి॒రవం॑తు నో అ॒మృతా॑సస్తు॒రాసః॑ .. 5.042.05
మ॒రుత్వ॑తో॒ అప్ర॑తీతస్య జి॒ష్ణోరజూ॑ర్యతః॒ ప్ర బ్ర॑వామా కృ॒తాని॑ .
న తే॒ పూర్వే॑ మఘవ॒న్నాప॑రాసో॒ న వీ॒ర్యం1॒॑ నూత॑నః॒ కశ్చ॒నాప॑ .. 5.042.06
ఉప॑ స్తుహి ప్రథ॒మం ర॑త్న॒ధేయం॒ బృహ॒స్పతిం॑ సని॒తారం॒ ధనా॑నాం .
యః శంస॑తే స్తువ॒తే శంభ॑విష్ఠః పురూ॒వసు॑రా॒గమ॒జ్జోహు॑వానం .. 5.042.07
తవో॒తిభిః॒ సచ॑మానా॒ అరి॑ష్టా॒ బృహ॑స్పతే మ॒ఘవా॑నః సు॒వీరాః॑ .
యే అ॑శ్వ॒దా ఉ॒త వా॒ సంతి॑ గో॒దా యే వ॑స్త్ర॒దాః సు॒భగా॒స్తేషు॒ రాయః॑ .. 5.042.08
వి॒స॒ర్మాణం॑ కృణుహి వి॒త్తమే॑షాం॒ యే భుం॒జతే॒ అపృ॑ణంతో న ఉ॒క్థైః .
అప॑వ్రతాన్ప్రస॒వే వా॑వృధా॒నాన్బ్ర॑హ్మ॒ద్విషః॒ సూర్యా॑ద్యావయస్వ .. 5.042.09
య ఓహ॑తే ర॒క్షసో॑ దే॒వవీ॑తావచ॒క్రేభి॒స్తం మ॑రుతో॒ ని యా॑త .
యో వః॒ శమీం॑ శశమా॒నస్య॒ నిందా॑త్తు॒చ్ఛ్యాన్కామా॑న్కరతే సిష్విదా॒నః .. 5.042.10
తము॑ ష్టుహి॒ యః స్వి॒షుః సు॒ధన్వా॒ యో విశ్వ॑స్య॒ క్షయ॑తి భేష॒జస్య॑ .
యక్ష్వా॑ మ॒హే సౌ॑మన॒సాయ॑ రు॒ద్రం నమో॑భిర్దే॒వమసు॑రం దువస్య .. 5.042.11
దమూ॑నసో అ॒పసో॒ యే సు॒హస్తా॒ వృష్ణః॒ పత్నీ॑ర్న॒ద్యో॑ విభ్వత॒ష్టాః .
సర॑స్వతీ బృహద్ది॒వోత రా॒కా ద॑శ॒స్యంతీ॑ర్వరివస్యంతు శు॒భ్రాః .. 5.042.12
ప్ర సూ మ॒హే సు॑శర॒ణాయ॑ మే॒ధాం గిరం॑ భరే॒ నవ్య॑సీం॒ జాయ॑మానాం .
య ఆ॑హ॒నా దు॑హి॒తుర్వ॒క్షణా॑సు రూ॒పా మి॑నా॒నో అకృ॑ణోది॒దం నః॑ .. 5.042.13
ప్ర సు॑ష్టు॒తిః స్త॒నయం॑తం రు॒వంత॑మి॒ళస్పతిం॑ జరితర్నూ॒నమ॑శ్యాః .
యో అ॑బ్ది॒మాఀ ఉ॑దని॒మాఀ ఇయ॑ర్తి॒ ప్ర వి॒ద్యుతా॒ రోద॑సీ ఉ॒క్షమా॑ణః .. 5.042.14
ఏ॒ష స్తోమో॒ మారు॑తం॒ శర్ధో॒ అచ్ఛా॑ రు॒ద్రస్య॑ సూ॒నూఀర్యు॑వ॒న్యూఀరుద॑శ్యాః .
కామో॑ రా॒యే హ॑వతే మా స్వ॒స్త్యుప॑ స్తుహి॒ పృష॑దశ్వాఀ అ॒యాసః॑ .. 5.042.15
ప్రైష స్తోమః॑ పృథి॒వీమం॒తరి॑క్షం॒ వన॒స్పతీ॒ఀరోష॑ధీ రా॒యే అ॑శ్యాః .
దే॒వోదే॑వః సు॒హవో॑ భూతు॒ మహ్యం॒ మా నో॑ మా॒తా పృ॑థి॒వీ దు॑ర్మ॒తౌ ధా॑త్ .. 5.042.16
ఉ॒రౌ దే॑వా అనిబా॒ధే స్యా॑మ .. 5.042.17
సమ॒శ్వినో॒రవ॑సా॒ నూత॑నేన మయో॒భువా॑ సు॒ప్రణీ॑తీ గమేమ .
ఆ నో॑ ర॒యిం వ॑హత॒మోత వీ॒రానా విశ్వా॑న్యమృతా॒ సౌభ॑గాని .. 5.042.18

ఆ ధే॒నవః॒ పయ॑సా॒ తూర్ణ్య॑ర్థా॒ అమ॑ర్ధంతీ॒రుప॑ నో యంతు॒ మధ్వా॑ .
మ॒హో రా॒యే బృ॑హ॒తీః స॒ప్త విప్రో॑ మయో॒భువో॑ జరి॒తా జో॑హవీతి .. 5.043.01
ఆ సు॑ష్టు॒తీ నమ॑సా వర్త॒యధ్యై॒ ద్యావా॒ వాజా॑య పృథి॒వీ అమృ॑ధ్రే .
పి॒తా మా॒తా మధు॑వచాః సు॒హస్తా॒ భరే॑భరే నో య॒శసా॑వవిష్టాం .. 5.043.02
అధ్వ॑ర్యవశ్చకృ॒వాంసో॒ మధూ॑ని॒ ప్ర వా॒యవే॑ భరత॒ చారు॑ శు॒క్రం .
హోతే॑వ నః ప్రథ॒మః పా॑హ్య॒స్య దేవ॒ మధ్వో॑ రరి॒మా తే॒ మదా॑య .. 5.043.03
దశ॒ క్షిపో॑ యుంజతే బా॒హూ అద్రిం॒ సోమ॑స్య॒ యా శ॑మి॒తారా॑ సు॒హస్తా॑ .
మధ్వో॒ రసం॑ సు॒గభ॑స్తిర్గిరి॒ష్ఠాం చని॑శ్చదద్దుదుహే శు॒క్రమం॒శుః .. 5.043.04
అసా॑వి తే జుజుషా॒ణాయ॒ సోమః॒ క్రత్వే॒ దక్షా॑య బృహ॒తే మదా॑య .
హరీ॒ రథే॑ సు॒ధురా॒ యోగే॑ అ॒ర్వాగింద్ర॑ ప్రి॒యా కృ॑ణుహి హూ॒యమా॑నః .. 5.043.05
ఆ నో॑ మ॒హీమ॒రమ॑తిం స॒జోషా॒ గ్నాం దే॒వీం నమ॑సా రా॒తహ॑వ్యాం .
మధో॒ర్మదా॑య బృహ॒తీమృ॑త॒జ్ఞామాగ్నే॑ వహ ప॒థిభి॑ర్దేవ॒యానైః॑ .. 5.043.06
అం॒జంతి॒ యం ప్ర॒థయం॑తో॒ న విప్రా॑ వ॒పావం॑తం॒ నాగ్నినా॒ తపం॑తః .
పి॒తుర్న పు॒త్ర ఉ॒పసి॒ ప్రేష్ఠ॒ ఆ ఘ॒ర్మో అ॒గ్నిమృ॒తయ॑న్నసాది .. 5.043.07
అచ్ఛా॑ మ॒హీ బృ॑హ॒తీ శంత॑మా॒ గీర్దూ॒తో న గం॑త్వ॒శ్వినా॑ హు॒వధ్యై॑ .
మ॒యో॒భువా॑ స॒రథా యా॑తమ॒ర్వాగ్గం॒తం ని॒ధిం ధుర॑మా॒ణిర్న నాభిం॑ .. 5.043.08
ప్ర తవ్య॑సో॒ నమ॑ఉక్తిం తు॒రస్యా॒హం పూ॒ష్ణ ఉ॒త వా॒యోర॑దిక్షి .
యా రాధ॑సా చోది॒తారా॑ మతీ॒నాం యా వాజ॑స్య ద్రవిణో॒దా ఉ॒త త్మన్ .. 5.043.09
ఆ నామ॑భిర్మ॒రుతో॑ వక్షి॒ విశ్వా॒నా రూ॒పేభి॑ర్జాతవేదో హువా॒నః .
య॒జ్ఞం గిరో॑ జరి॒తుః సు॑ష్టు॒తిం చ॒ విశ్వే॑ గంత మరుతో॒ విశ్వ॑ ఊ॒తీ .. 5.043.10
ఆ నో॑ ది॒వో బృ॑హ॒తః పర్వ॑తా॒దా సర॑స్వతీ యజ॒తా గం॑తు య॒జ్ఞం .
హవం॑ దే॒వీ జు॑జుషా॒ణా ఘృ॒తాచీ॑ శ॒గ్మాం నో॒ వాచ॑ముశ॒తీ శృ॑ణోతు .. 5.043.11
ఆ వే॒ధసం॒ నీల॑పృష్ఠం బృ॒హంతం॒ బృహ॒స్పతిం॒ సద॑నే సాదయధ్వం .
సా॒దద్యో॑నిం॒ దమ॒ ఆ దీ॑ది॒వాంసం॒ హిర॑ణ్యవర్ణమరు॒షం స॑పేమ .. 5.043.12
ఆ ధ॑ర్ణ॒సిర్బృ॒హద్ది॑వో॒ రరా॑ణో॒ విశ్వే॑భిర్గం॒త్వోమ॑భిర్హువా॒నః .
గ్నా వసా॑న॒ ఓష॑ధీ॒రమృ॑ధ్రస్త్రి॒ధాతు॑శృంగో వృష॒భో వ॑యో॒ధాః .. 5.043.13
మా॒తుష్ప॒దే ప॑ర॒మే శు॒క్ర ఆ॒యోర్వి॑ప॒న్యవో॑ రాస్పి॒రాసో॑ అగ్మన్ .
సు॒శేవ్యం॒ నమ॑సా రా॒తహ॑వ్యాః॒ శిశుం॑ మృజంత్యా॒యవో॒ న వా॒సే .. 5.043.14
బృ॒హద్వయో॑ బృహ॒తే తుభ్య॑మగ్నే ధియా॒జురో॑ మిథు॒నాసః॑ సచంత .
దే॒వోదే॑వః సు॒హవో॑ భూతు॒ మహ్యం॒ మా నో॑ మా॒తా పృ॑థి॒వీ దు॑ర్మ॒తౌ ధా॑త్ .. 5.043.15
ఉ॒రౌ దే॑వా అనిబా॒ధే స్యా॑మ .. 5.043.16
సమ॒శ్వినో॒రవ॑సా॒ నూత॑నేన మయో॒భువా॑ సు॒ప్రణీ॑తీ గమేమ .
ఆ నో॑ ర॒యిం వ॑హత॒మోత వీ॒రానా విశ్వా॑న్యమృతా॒ సౌభ॑గాని .. 5.043.17

తం ప్ర॒త్నథా॑ పూ॒ర్వథా॑ వి॒శ్వథే॒మథా॑ జ్యే॒ష్ఠతా॑తిం బర్హి॒షదం॑ స్వ॒ర్విదం॑ .
ప్ర॒తీ॒చీ॒నం వృ॒జనం॑ దోహసే గి॒రాశుం జయం॑త॒మను॒ యాసు॒ వర్ధ॑సే .. 5.044.01
శ్రి॒యే సు॒దృశీ॒రుప॑రస్య॒ యాః స్వ॑ర్వి॒రోచ॑మానః క॒కుభా॑మచో॒దతే॑ .
సు॒గో॒పా అ॑సి॒ న దభా॑య సుక్రతో ప॒రో మా॒యాభి॑రృ॒త ఆ॑స॒ నామ॑ తే .. 5.044.02
అత్యం॑ హ॒విః స॑చతే॒ సచ్చ॒ ధాతు॒ చారి॑ష్టగాతుః॒ స హోతా॑ సహో॒భరిః॑ .
ప్ర॒సర్స్రా॑ణో॒ అను॑ బ॒ర్హిర్వృషా॒ శిశు॒ర్మధ్యే॒ యువా॒జరో॑ వి॒స్రుహా॑ హి॒తః .. 5.044.03
ప్ర వ॑ ఏ॒తే సు॒యుజో॒ యామ॑న్ని॒ష్టయే॒ నీచీ॑ర॒ముష్మై॑ య॒మ్య॑ ఋతా॒వృధః॑ .
సు॒యంతు॑భిః సర్వశా॒సైర॒భీశు॑భిః॒ క్రివి॒ర్నామా॑ని ప్రవ॒ణే ము॑షాయతి .. 5.044.04
సం॒జర్భు॑రాణ॒స్తరు॑భిః సుతే॒గృభం॑ వయా॒కినం॑ చి॒త్తగ॑ర్భాసు సు॒స్వరుః॑ .
ధా॒ర॒వా॒కేష్వృ॑జుగాథ శోభసే॒ వర్ధ॑స్వ॒ పత్నీ॑ర॒భి జీ॒వో అ॑ధ్వ॒రే .. 5.044.05
యా॒దృగే॒వ దదృ॑శే తా॒దృగు॑చ్యతే॒ సం ఛా॒యయా॑ దధిరే సి॒ధ్రయా॒ప్స్వా .
మ॒హీమ॒స్మభ్య॑మురు॒షాము॒రు జ్రయో॑ బృ॒హత్సు॒వీర॒మన॑పచ్యుతం॒ సహః॑ .. 5.044.06
వేత్యగ్రు॒ర్జని॑వా॒న్వా అతి॒ స్పృధః॑ సమర్య॒తా మన॑సా॒ సూర్యః॑ క॒విః .
ఘ్రం॒సం రక్షం॑తం॒ పరి॑ వి॒శ్వతో॒ గయ॑మ॒స్మాకం॒ శర్మ॑ వనవ॒త్స్వావ॑సుః .. 5.044.07
జ్యాయాం॑సమ॒స్య య॒తున॑స్య కే॒తున॑ ఋషిస్వ॒రం చ॑రతి॒ యాసు॒ నామ॑ తే .
యా॒దృశ్మిం॒ధాయి॒ తమ॑ప॒స్యయా॑ విద॒ద్య ఉ॑ స్వ॒యం వహ॑తే॒ సో అరం॑ కరత్ .. 5.044.08
స॒ము॒ద్రమా॑సా॒మవ॑ తస్థే అగ్రి॒మా న రి॑ష్యతి॒ సవ॑నం॒ యస్మి॒న్నాయ॑తా .
అత్రా॒ న హార్ది॑ క్రవ॒ణస్య॑ రేజతే॒ యత్రా॑ మ॒తిర్వి॒ద్యతే॑ పూత॒బంధ॑నీ .. 5.044.09
స హి క్ష॒త్రస్య॑ మన॒సస్య॒ చిత్తి॑భిరేవావ॒దస్య॑ యజ॒తస్య॒ సధ్రేః॑ .
అ॒వ॒త్సా॒రస్య॑ స్పృణవామ॒ రణ్వ॑భిః॒ శవి॑ష్ఠం॒ వాజం॑ వి॒దుషా॑ చి॒దర్ధ్యం॑ .. 5.044.10
శ్యే॒న ఆ॑సా॒మది॑తిః క॒క్ష్యో॒3॒॑ మదో॑ వి॒శ్వవా॑రస్య యజ॒తస్య॑ మా॒యినః॑ .
సమ॒న్యమ॑న్యమర్థయం॒త్యేత॑వే వి॒దుర్వి॒షాణం॑ పరి॒పాన॒మంతి॒ తే .. 5.044.11
స॒దా॒పృ॒ణో య॑జ॒తో వి ద్విషో॑ వధీద్బాహువృ॒క్తః శ్రు॑త॒విత్తర్యో॑ వః॒ సచా॑ .
ఉ॒భా స వరా॒ ప్రత్యే॑తి॒ భాతి॑ చ॒ యదీం॑ గ॒ణం భజ॑తే సుప్ర॒యావ॑భిః .. 5.044.12
సు॒తం॒భ॒రో యజ॑మానస్య॒ సత్ప॑తి॒ర్విశ్వా॑సా॒మూధః॒ స ధి॒యాము॒దంచ॑నః .
భర॑ద్ధే॒నూ రస॑వచ్ఛిశ్రియే॒ పయో॑ఽనుబ్రువా॒ణో అధ్యే॑తి॒ న స్వ॒పన్ .. 5.044.13
యో జా॒గార॒ తమృచః॑ కామయంతే॒ యో జా॒గార॒ తము॒ సామా॑ని యంతి .
యో జా॒గార॒ తమ॒యం సోమ॑ ఆహ॒ తవా॒హమ॑స్మి స॒ఖ్యే న్యో॑కాః .. 5.044.14
అ॒గ్నిర్జా॑గార॒ తమృచః॑ కామయంతే॒ఽగ్నిర్జా॑గార॒ తము॒ సామా॑ని యంతి .
అ॒గ్నిర్జా॑గార॒ తమ॒యం సోమ॑ ఆహ॒ తవా॒హమ॑స్మి స॒ఖ్యే న్యో॑కాః .. 5.044.15

వి॒దా ది॒వో వి॒ష్యన్నద్రి॑ము॒క్థైరా॑య॒త్యా ఉ॒షసో॑ అ॒ర్చినో॑ గుః .
అపా॑వృత వ్ర॒జినీ॒రుత్స్వ॑ర్గా॒ద్వి దురో॒ మాను॑షీర్దే॒వ ఆ॑వః .. 5.045.01
వి సూర్యో॑ అ॒మతిం॒ న శ్రియం॑ సా॒దోర్వాద్గవాం॑ మా॒తా జా॑న॒తీ గా॑త్ .
ధన్వ॑ర్ణసో న॒ద్య1॒ః॑ ఖాదో॑అర్ణాః॒ స్థూణే॑వ॒ సుమి॑తా దృంహత॒ ద్యౌః .. 5.045.02
అ॒స్మా ఉ॒క్థాయ॒ పర్వ॑తస్య॒ గర్భో॑ మ॒హీనాం॑ జ॒నుషే॑ పూ॒ర్వ్యాయ॑ .
వి పర్వ॑తో॒ జిహీ॑త॒ సాధ॑త॒ ద్యౌరా॒వివా॑సంతో దసయంత॒ భూమ॑ .. 5.045.03
సూ॒క్తేభి॑ర్వో॒ వచో॑భిర్దే॒వజు॑ష్టై॒రింద్రా॒ న్వ1॒॑గ్నీ అవ॑సే హు॒వధ్యై॑ .
ఉ॒క్థేభి॒ర్హి ష్మా॑ క॒వయః॑ సుయ॒జ్ఞా ఆ॒వివా॑సంతో మ॒రుతో॒ యజం॑తి .. 5.045.04
ఏతో॒ న్వ1॒॑ద్య సు॒ధ్యో॒3॒॑ భవా॑మ॒ ప్ర దు॒చ్ఛునా॑ మినవామా॒ వరీ॑యః .
ఆ॒రే ద్వేషాం॑సి సను॒తర్ద॑ధా॒మాయా॑మ॒ ప్రాంచో॒ యజ॑మాన॒మచ్ఛ॑ .. 5.045.05
ఏతా॒ ధియం॑ కృ॒ణవా॑మా సఖా॒యోఽప॒ యా మా॒తాఀ ఋ॑ణు॒త వ్ర॒జం గోః .
యయా॒ మను॑ర్విశిశి॒ప్రం జి॒గాయ॒ యయా॑ వ॒ణిగ్వం॒కురాపా॒ పురీ॑షం .. 5.045.06
అనూ॑నో॒దత్ర॒ హస్త॑యతో॒ అద్రి॒రార్చ॒న్యేన॒ దశ॑ మా॒సో నవ॑గ్వాః .
ఋ॒తం య॒తీ స॒రమా॒ గా అ॑వింద॒ద్విశ్వా॑ని స॒త్యాంగి॑రాశ్చకార .. 5.045.07
విశ్వే॑ అ॒స్యా వ్యుషి॒ మాహి॑నాయాః॒ సం యద్గోభి॒రంగి॑రసో॒ నవం॑త .
ఉత్స॑ ఆసాం పర॒మే స॒ధస్థ॑ ఋ॒తస్య॑ ప॒థా స॒రమా॑ విద॒ద్గాః .. 5.045.08
ఆ సూర్యో॑ యాతు స॒ప్తాశ్వః॒ క్షేత్రం॒ యద॑స్యోర్వి॒యా దీ॑ర్ఘయా॒థే .
ర॒ఘుః శ్యే॒నః ప॑తయ॒దంధో॒ అచ్ఛా॒ యువా॑ క॒విర్దీ॑దయ॒ద్గోషు॒ గచ్ఛ॑న్ .. 5.045.09
ఆ సూర్యో॑ అరుహచ్ఛు॒క్రమర్ణోఽయు॑క్త॒ యద్ధ॒రితో॑ వీ॒తపృ॑ష్ఠాః .
ఉ॒ద్నా న నావ॑మనయంత॒ ధీరా॑ ఆశృణ్వ॒తీరాపో॑ అ॒ర్వాగ॑తిష్ఠన్ .. 5.045.10
ధియం॑ వో అ॒ప్సు ద॑ధిషే స్వ॒ర్షాం యయాత॑రం॒దశ॑ మా॒సో నవ॑గ్వాః .
అ॒యా ధి॒యా స్యా॑మ దే॒వగో॑పా అ॒యా ధి॒యా తు॑తుర్యా॒మాత్యంహః॑ .. 5.045.11

హయో॒ న వి॒ద్వాఀ అ॑యుజి స్వ॒యం ధు॒రి తాం వ॑హామి ప్ర॒తర॑ణీమవ॒స్యువం॑ .
నాస్యా॑ వశ్మి వి॒ముచం॒ నావృతం॒ పున॑ర్వి॒ద్వాన్ప॒థః పు॑రఏ॒త ఋ॒జు నే॑షతి .. 5.046.01
అగ్న॒ ఇంద్ర॒ వరు॑ణ॒ మిత్ర॒ దేవాః॒ శర్ధః॒ ప్ర యం॑త॒ మారు॑తో॒త వి॑ష్ణో .
ఉ॒భా నాస॑త్యా రు॒ద్రో అధ॒ గ్నాః పూ॒షా భగః॒ సర॑స్వతీ జుషంత .. 5.046.02
ఇం॒ద్రా॒గ్నీ మి॒త్రావరు॒ణాది॑తిం॒ స్వః॑ పృథి॒వీం ద్యాం మ॒రుతః॒ పర్వ॑తాఀ అ॒పః .
హు॒వే విష్ణుం॑ పూ॒షణం॒ బ్రహ్మ॑ణ॒స్పతిం॒ భగం॒ ను శంసం॑ సవి॒తార॑మూ॒తయే॑ .. 5.046.03
ఉ॒త నో॒ విష్ణు॑రు॒త వాతో॑ అ॒స్రిధో॑ ద్రవిణో॒దా ఉ॒త సోమో॒ మయ॑స్కరత్ .
ఉ॒త ఋ॒భవ॑ ఉ॒త రా॒యే నో॑ అ॒శ్వినో॒త త్వష్టో॒త విభ్వాను॑ మంసతే .. 5.046.04
ఉ॒త త్యన్నో॒ మారు॑తం॒ శర్ధ॒ ఆ గ॑మద్దివిక్ష॒యం య॑జ॒తం బ॒ర్హిరా॒సదే॑ .
బృహ॒స్పతిః॒ శర్మ॑ పూ॒షోత నో॑ యమద్వరూ॒థ్యం1॒॑ వరు॑ణో మి॒త్రో అ॑ర్య॒మా .. 5.046.05
ఉ॒త త్యే నః॒ పర్వ॑తాసః సుశ॒స్తయః॑ సుదీ॒తయో॑ న॒ద్య1॒॑స్త్రామ॑ణే భువన్ .
భగో॑ విభ॒క్తా శవ॒సావ॒సా గ॑మదురు॒వ్యచా॒ అది॑తిః శ్రోతు మే॒ హవం॑ .. 5.046.06
దే॒వానాం॒ పత్నీ॑రుశ॒తీర॑వంతు నః॒ ప్రావం॑తు నస్తు॒జయే॒ వాజ॑సాతయే .
యాః పార్థి॑వాసో॒ యా అ॒పామపి॑ వ్ర॒తే తా నో॑ దేవీః సుహవాః॒ శర్మ॑ యచ్ఛత .. 5.046.07
ఉ॒త గ్నా వ్యం॑తు దే॒వప॑త్నీరింద్రా॒ణ్య1॒॑గ్నాయ్య॒శ్వినీ॒ రాట్ .
ఆ రోద॑సీ వరుణా॒నీ శృ॑ణోతు॒ వ్యంతు॑ దే॒వీర్య ఋ॒తుర్జనీ॑నాం .. 5.046.08

ప్ర॒యుం॒జ॒తీ ది॒వ ఏ॑తి బ్రువా॒ణా మ॒హీ మా॒తా దు॑హి॒తుర్బో॒ధయం॑తీ .
ఆ॒వివా॑సంతీ యువ॒తిర్మ॑నీ॒షా పి॒తృభ్య॒ ఆ సద॑నే॒ జోహు॑వానా .. 5.047.01
అ॒జి॒రాస॒స్తద॑ప॒ ఈయ॑మానా ఆతస్థి॒వాంసో॑ అ॒మృత॑స్య॒ నాభిం॑ .
అ॒నం॒తాస॑ ఉ॒రవో॑ వి॒శ్వతః॑ సీం॒ పరి॒ ద్యావా॑పృథి॒వీ యం॑తి॒ పంథాః॑ .. 5.047.02
ఉ॒క్షా స॑ము॒ద్రో అ॑రు॒షః సు॑ప॒ర్ణః పూర్వ॑స్య॒ యోనిం॑ పి॒తురా వి॑వేశ .
మధ్యే॑ ది॒వో నిహి॑తః॒ పృశ్ని॒రశ్మా॒ వి చ॑క్రమే॒ రజ॑సస్పా॒త్యంతౌ॑ .. 5.047.03
చ॒త్వార॑ ఈం బిభ్రతి క్షేమ॒యంతో॒ దశ॒ గర్భం॑ చ॒రసే॑ ధాపయంతే .
త్రి॒ధాత॑వః పర॒మా అ॑స్య॒ గావో॑ ది॒వశ్చ॑రంతి॒ పరి॑ స॒ద్యో అంతా॑న్ .. 5.047.04
ఇ॒దం వపు॑ర్ని॒వచ॑నం జనాస॒శ్చరం॑తి॒ యన్న॒ద్య॑స్త॒స్థురాపః॑ .
ద్వే యదీం॑ బిభృ॒తో మా॒తుర॒న్యే ఇ॒హేహ॑ జా॒తే య॒మ్యా॒3॒॑ సబం॑ధూ .. 5.047.05
వి త॑న్వతే॒ ధియో॑ అస్మా॒ అపాం॑సి॒ వస్త్రా॑ పు॒త్రాయ॑ మా॒తరో॑ వయంతి .
ఉ॒ప॒ప్ర॒క్షే వృష॑ణో॒ మోద॑మానా ది॒వస్ప॒థా వ॒ధ్వో॑ యం॒త్యచ్ఛ॑ .. 5.047.06
తద॑స్తు మిత్రావరుణా॒ తద॑గ్నే॒ శం యోర॒స్మభ్య॑మి॒దమ॑స్తు శ॒స్తం .
అ॒శీ॒మహి॑ గా॒ధము॒త ప్ర॑తి॒ష్ఠాం నమో॑ ది॒వే బృ॑హ॒తే సాద॑నాయ .. 5.047.07

కదు॑ ప్రి॒యాయ॒ ధామ్నే॑ మనామహే॒ స్వక్ష॑త్రాయ॒ స్వయ॑శసే మ॒హే వ॒యం .
ఆ॒మే॒న్యస్య॒ రజ॑సో॒ యద॒భ్ర ఆఀ అ॒పో వృ॑ణా॒నా వి॑త॒నోతి॑ మా॒యినీ॑ .. 5.048.01
తా అ॑త్నత వ॒యునం॑ వీ॒రవ॑క్షణం సమా॒న్యా వృ॒తయా॒ విశ్వ॒మా రజః॑ .
అపో॒ అపా॑చీ॒రప॑రా॒ అపే॑జతే॒ ప్ర పూర్వా॑భిస్తిరతే దేవ॒యుర్జనః॑ .. 5.048.02
ఆ గ్రావ॑భిరహ॒న్యే॑భిర॒క్తుభి॒ర్వరి॑ష్ఠం॒ వజ్ర॒మా జి॑ఘర్తి మా॒యిని॑ .
శ॒తం వా॒ యస్య॑ ప్ర॒చర॒న్స్వే దమే॑ సంవ॒ర్తయం॑తో॒ వి చ॑ వర్తయ॒న్నహా॑ .. 5.048.03
తామ॑స్య రీ॒తిం ప॑ర॒శోరి॑వ॒ ప్రత్యనీ॑కమఖ్యం భు॒జే అ॑స్య॒ వర్ప॑సః .
సచా॒ యది॑ పితు॒మంత॑మివ॒ క్షయం॒ రత్నం॒ దధా॑తి॒ భర॑హూతయే వి॒శే .. 5.048.04
స జి॒హ్వయా॒ చతు॑రనీక ఋంజతే॒ చారు॒ వసా॑నో॒ వరు॑ణో॒ యత॑న్న॒రిం .
న తస్య॑ విద్మ పురుష॒త్వతా॑ వ॒యం యతో॒ భగః॑ సవి॒తా దాతి॒ వార్యం॑ .. 5.048.05

దే॒వం వో॑ అ॒ద్య స॑వి॒తార॒మేషే॒ భగం॑ చ॒ రత్నం॑ వి॒భజం॑తమా॒యోః .
ఆ వాం॑ నరా పురుభుజా వవృత్యాం ది॒వేది॑వే చిదశ్వినా సఖీ॒యన్ .. 5.049.01
ప్రతి॑ ప్ర॒యాణ॒మసు॑రస్య వి॒ద్వాన్సూ॒క్తైర్దే॒వం స॑వి॒తారం॑ దువస్య .
ఉప॑ బ్రువీత॒ నమ॑సా విజా॒నంజ్యేష్ఠం॑ చ॒ రత్నం॑ వి॒భజం॑తమా॒యోః .. 5.049.02
అ॒ద॒త్ర॒యా ద॑యతే॒ వార్యా॑ణి పూ॒షా భగో॒ అది॑తి॒ర్వస్త॑ ఉ॒స్రః .
ఇంద్రో॒ విష్ణు॒ర్వరు॑ణో మి॒త్రో అ॒గ్నిరహా॑ని భ॒ద్రా జ॑నయంత ద॒స్మాః .. 5.049.03
తన్నో॑ అన॒ర్వా స॑వి॒తా వరూ॑థం॒ తత్సింధ॑వ ఇ॒షయం॑తో॒ అను॑ గ్మన్ .
ఉప॒ యద్వోచే॑ అధ్వ॒రస్య॒ హోతా॑ రా॒యః స్యా॑మ॒ పత॑యో॒ వాజ॑రత్నాః .. 5.049.04
ప్ర యే వసు॑భ్య॒ ఈవ॒దా నమో॒ దుర్యే మి॒త్రే వరు॑ణే సూ॒క్తవా॑చః .
అవై॒త్వభ్వం॑ కృణు॒తా వరీ॑యో ది॒వస్పృ॑థి॒వ్యోరవ॑సా మదేమ .. 5.049.05

విశ్వో॑ దే॒వస్య॑ నే॒తుర్మర్తో॑ వురీత స॒ఖ్యం .
విశ్వో॑ రా॒య ఇ॑షుధ్యతి ద్యు॒మ్నం వృ॑ణీత పు॒ష్యసే॑ .. 5.050.01
తే తే॑ దేవ నేత॒ర్యే చే॒మాఀ అ॑ను॒శసే॑ .
తే రా॒యా తే హ్యా॒3॒॑పృచే॒ సచే॑మహి సచ॒థ్యైః॑ .. 5.050.02
అతో॑ న॒ ఆ నౄనతి॑థీ॒నతః॒ పత్నీ॑ర్దశస్యత .
ఆ॒రే విశ్వం॑ పథే॒ష్ఠాం ద్వి॒షో యు॑యోతు॒ యూయు॑విః .. 5.050.03
యత్ర॒ వహ్ని॑ర॒భిహి॑తో దు॒ద్రవ॒ద్ద్రోణ్యః॑ ప॒శుః .
నృ॒మణా॑ వీ॒రప॒స్త్యోఽర్ణా॒ ధీరే॑వ॒ సని॑తా .. 5.050.04
ఏ॒ష తే॑ దేవ నేతా॒ రథ॒స్పతిః॒ శం ర॒యిః .
శం రా॒యే శం స్వ॒స్తయ॑ ఇషః॒స్తుతో॑ మనామహే దేవ॒స్తుతో॑ మనామహే .. 5.050.05

అగ్నే॑ సు॒తస్య॑ పీ॒తయే॒ విశ్వై॒రూమే॑భి॒రా గ॑హి .
దే॒వేభి॑ర్హ॒వ్యదా॑తయే .. 5.051.01
ఋత॑ధీతయ॒ ఆ గ॑త॒ సత్య॑ధర్మాణో అధ్వ॒రం .
అ॒గ్నేః పి॑బత జి॒హ్వయా॑ .. 5.051.02
విప్రే॑భిర్విప్ర సంత్య ప్రాత॒ర్యావ॑భి॒రా గ॑హి .
దే॒వేభిః॒ సోమ॑పీతయే .. 5.051.03
అ॒యం సోమ॑శ్చ॒మూ సు॒తోఽమ॑త్రే॒ పరి॑ షిచ్యతే .
ప్రి॒య ఇంద్రా॑య వా॒యవే॑ .. 5.051.04
వాయ॒వా యా॑హి వీ॒తయే॑ జుషా॒ణో హ॒వ్యదా॑తయే .
పిబా॑ సు॒తస్యాంధ॑సో అ॒భి ప్రయః॑ .. 5.051.05
ఇంద్ర॑శ్చ వాయవేషాం సు॒తానాం॑ పీ॒తిమ॑ర్హథః .
తాంజు॑షేథామరే॒పసా॑వ॒భి ప్రయః॑ .. 5.051.06
సు॒తా ఇంద్రా॑య వా॒యవే॒ సోమా॑సో॒ దధ్యా॑శిరః .
ని॒మ్నం న యం॑తి॒ సింధ॑వో॒ఽభి ప్రయః॑ .. 5.051.07
స॒జూర్విశ్వే॑భిర్దే॒వేభి॑ర॒శ్విభ్యా॑ము॒షసా॑ స॒జూః .
ఆ యా॑హ్యగ్నే అత్రి॒వత్సు॒తే ర॑ణ .. 5.051.08
స॒జూర్మి॒త్రావరు॑ణాభ్యాం స॒జూః సోమే॑న॒ విష్ణు॑నా .
ఆ యా॑హ్యగ్నే అత్రి॒వత్సు॒తే ర॑ణ .. 5.051.09
స॒జూరా॑ది॒త్యైర్వసు॑భిః స॒జూరింద్రే॑ణ వా॒యునా॑ .
ఆ యా॑హ్యగ్నే అత్రి॒వత్సు॒తే ర॑ణ .. 5.051.10
స్వ॒స్తి నో॑ మిమీతామ॒శ్వినా॒ భగః॑ స్వ॒స్తి దే॒వ్యది॑తిరన॒ర్వణః॑ .
స్వ॒స్తి పూ॒షా అసు॑రో దధాతు నః స్వ॒స్తి ద్యావా॑పృథి॒వీ సు॑చే॒తునా॑ .. 5.051.11
స్వ॒స్తయే॑ వా॒యుముప॑ బ్రవామహై॒ సోమం॑ స్వ॒స్తి భువ॑నస్య॒ యస్పతిః॑ .
బృహ॒స్పతిం॒ సర్వ॑గణం స్వ॒స్తయే॑ స్వ॒స్తయ॑ ఆది॒త్యాసో॑ భవంతు నః .. 5.051.12
విశ్వే॑ దే॒వా నో॑ అ॒ద్యా స్వ॒స్తయే॑ వైశ్వాన॒రో వసు॑ర॒గ్నిః స్వ॒స్తయే॑ .
దే॒వా అ॑వంత్వృ॒భవః॑ స్వ॒స్తయే॑ స్వ॒స్తి నో॑ రు॒ద్రః పా॒త్వంహ॑సః .. 5.051.13
స్వ॒స్తి మి॑త్రావరుణా స్వ॒స్తి ప॑థ్యే రేవతి .
స్వ॒స్తి న॒ ఇంద్ర॑శ్చా॒గ్నిశ్చ॑ స్వ॒స్తి నో॑ అదితే కృధి .. 5.051.14
స్వ॒స్తి పంథా॒మను॑ చరేమ సూర్యాచంద్ర॒మసా॑వివ .
పున॒ర్దద॒తాఘ్న॑తా జాన॒తా సం గ॑మేమహి .. 5.051.15

ప్ర శ్యా॑వాశ్వ ధృష్ణు॒యార్చా॑ మ॒రుద్భి॒రృక్వ॑భిః .
యే అ॑ద్రో॒ఘమ॑నుష్వ॒ధం శ్రవో॒ మదం॑తి య॒జ్ఞియాః॑ .. 5.052.01
తే హి స్థి॒రస్య॒ శవ॑సః॒ సఖా॑యః॒ సంతి॑ ధృష్ణు॒యా .
తే యామ॒న్నా ధృ॑ష॒ద్విన॒స్త్మనా॑ పాంతి॒ శశ్వ॑తః .. 5.052.02
తే స్యం॒ద్రాసో॒ నోక్షణోఽతి॑ ష్కందంతి॒ శర్వ॑రీః .
మ॒రుతా॒మధా॒ మహో॑ ది॒వి క్ష॒మా చ॑ మన్మహే .. 5.052.03
మ॒రుత్సు॑ వో దధీమహి॒ స్తోమం॑ య॒జ్ఞం చ॑ ధృష్ణు॒యా .
విశ్వే॒ యే మాను॑షా యు॒గా పాంతి॒ మర్త్యం॑ రి॒షః .. 5.052.04
అర్హం॑తో॒ యే సు॒దాన॑వో॒ నరో॒ అసా॑మిశవసః .
ప్ర య॒జ్ఞం య॒జ్ఞియే॑భ్యో ది॒వో అ॑ర్చా మ॒రుద్భ్యః॑ .. 5.052.05
ఆ రు॒క్మైరా యు॒ధా నర॑ ఋ॒ష్వా ఋ॒ష్టీర॑సృక్షత .
అన్వే॑నా॒ఀ అహ॑ వి॒ద్యుతో॑ మ॒రుతో॒ జజ్ఝ॑తీరివ భా॒నుర॑ర్త॒ త్మనా॑ ది॒వః .. 5.052.06
యే వా॑వృ॒ధంత॒ పార్థి॑వా॒ య ఉ॒రావం॒తరి॑క్ష॒ ఆ .
వృ॒జనే॑ వా న॒దీనాం॑ స॒ధస్థే॑ వా మ॒హో ది॒వః .. 5.052.07
శర్ధో॒ మారు॑త॒ముచ్ఛం॑స స॒త్యశ॑వస॒మృభ్వ॑సం .
ఉ॒త స్మ॒ తే శు॒భే నరః॒ ప్ర స్యం॒ద్రా యు॑జత॒ త్మనా॑ .. 5.052.08
ఉ॒త స్మ॒ తే పరు॑ష్ణ్యా॒మూర్ణా॑ వసత శుం॒ధ్యవః॑ .
ఉ॒త ప॒వ్యా రథా॑నా॒మద్రిం॑ భిందం॒త్యోజ॑సా .. 5.052.09
ఆప॑థయో॒ విప॑థ॒యోఽన్త॑స్పథా॒ అను॑పథాః .
ఏ॒తేభి॒ర్మహ్యం॒ నామ॑భిర్య॒జ్ఞం వి॑ష్టా॒ర ఓ॑హతే .. 5.052.10
అధా॒ నరో॒ న్యో॑హ॒తేఽధా॑ ని॒యుత॑ ఓహతే .
అధా॒ పారా॑వతా॒ ఇతి॑ చి॒త్రా రూ॒పాణి॒ దర్శ్యా॑ .. 5.052.11
ఛం॒దః॒స్తుభః॑ కుభ॒న్యవ॒ ఉత్స॒మా కీ॒రిణో॑ నృతుః .
తే మే॒ కే చి॒న్న తా॒యవ॒ ఊమా॑ ఆసందృ॒శి త్వి॒షే .. 5.052.12
య ఋ॒ష్వా ఋ॒ష్టివి॑ద్యుతః క॒వయః॒ సంతి॑ వే॒ధసః॑ .
తమృ॑షే॒ మారు॑తం గ॒ణం న॑మ॒స్యా ర॒మయా॑ గి॒రా .. 5.052.13
అచ్ఛ॑ ఋషే॒ మారు॑తం గ॒ణం దా॒నా మి॒త్రం న యో॒షణా॑ .
ది॒వో వా॑ ధృష్ణవ॒ ఓజ॑సా స్తు॒తా ధీ॒భిరి॑షణ్యత .. 5.052.14
నూ మ॑న్వా॒న ఏ॑షాం దే॒వాఀ అచ్ఛా॒ న వ॒క్షణా॑ .
దా॒నా స॑చేత సూ॒రిభి॒ర్యామ॑శ్రుతేభిరం॒జిభిః॑ .. 5.052.15
ప్ర యే మే॑ బంధ్వే॒షే గాం వోచం॑త సూ॒రయః॒ పృశ్నిం॑ వోచంత మా॒తరం॑ .
అధా॑ పి॒తర॑మి॒ష్మిణం॑ రు॒ద్రం వో॑చంత॒ శిక్వ॑సః .. 5.052.16
స॒ప్త మే॑ స॒ప్త శా॒కిన॒ ఏక॑మేకా శ॒తా ద॑దుః .
య॒మునా॑యా॒మధి॑ శ్రు॒తముద్రాధో॒ గవ్యం॑ మృజే॒ ని రాధో॒ అశ్వ్యం॑ మృజే .. 5.052.17

కో వే॑ద॒ జాన॑మేషాం॒ కో వా॑ పు॒రా సు॒మ్నేష్వా॑స మ॒రుతాం॑ .
యద్యు॑యు॒జ్రే కి॑లా॒స్యః॑ .. 5.053.01
ఐతాన్రథే॑షు త॒స్థుషః॒ కః శు॑శ్రావ క॒థా య॑యుః .
కస్మై॑ సస్రుః సు॒దాసే॒ అన్వా॒పయ॒ ఇళా॑భిర్వృ॒ష్టయః॑ స॒హ .. 5.053.02
తే మ॑ ఆహు॒ర్య ఆ॑య॒యురుప॒ ద్యుభి॒ర్విభి॒ర్మదే॑ .
నరో॒ మర్యా॑ అరే॒పస॑ ఇ॒మాన్పశ్య॒న్నితి॑ ష్టుహి .. 5.053.03
యే అం॒జిషు॒ యే వాశీ॑షు॒ స్వభా॑నవః స్ర॒క్షు రు॒క్మేషు॑ ఖా॒దిషు॑ .
శ్రా॒యా రథే॑షు॒ ధన్వ॑సు .. 5.053.04
యు॒ష్మాకం॑ స్మా॒ రథా॒ఀ అను॑ ము॒దే ద॑ధే మరుతో జీరదానవః .
వృ॒ష్టీ ద్యావో॑ య॒తీరి॑వ .. 5.053.05
ఆ యం నరః॑ సు॒దాన॑వో దదా॒శుషే॑ ది॒వః కోశ॒మచు॑చ్యవుః .
వి ప॒ర్జన్యం॑ సృజంతి॒ రోద॑సీ॒ అను॒ ధన్వ॑నా యంతి వృ॒ష్టయః॑ .. 5.053.06
త॒తృ॒దా॒నాః సింధ॑వః॒ క్షోద॑సా॒ రజః॒ ప్ర స॑స్రుర్ధే॒నవో॑ యథా .
స్య॒న్నా అశ్వా॑ ఇ॒వాధ్వ॑నో వి॒మోచ॑నే॒ వి యద్వర్తం॑త ఏ॒న్యః॑ .. 5.053.07
ఆ యా॑త మరుతో ది॒వ ఆంతరి॑క్షాద॒మాదు॒త .
మావ॑ స్థాత పరా॒వతః॑ .. 5.053.08
మా వో॑ ర॒సాని॑తభా॒ కుభా॒ క్రుము॒ర్మా వః॒ సింధు॒ర్ని రీ॑రమత్ .
మా వః॒ పరి॑ ష్ఠాత్స॒రయుః॑ పురీ॒షిణ్య॒స్మే ఇత్సు॒మ్నమ॑స్తు వః .. 5.053.09
తం వః॒ శర్ధం॒ రథా॑నాం త్వే॒షం గ॒ణం మారు॑తం॒ నవ్య॑సీనాం .
అను॒ ప్ర యం॑తి వృ॒ష్టయః॑ .. 5.053.10
శర్ధం॑శర్ధం వ ఏషాం॒ వ్రాతం॑వ్రాతం గ॒ణంగ॑ణం సుశ॒స్తిభిః॑ .
అను॑ క్రామేమ ధీ॒తిభిః॑ .. 5.053.11
కస్మా॑ అ॒ద్య సుజా॑తాయ రా॒తహ॑వ్యాయ॒ ప్ర య॑యుః .
ఏ॒నా యామే॑న మ॒రుతః॑ .. 5.053.12
యేన॑ తో॒కాయ॒ తన॑యాయ ధా॒న్యం1॒॑ బీజం॒ వహ॑ధ్వే॒ అక్షి॑తం .
అ॒స్మభ్యం॒ తద్ధ॑త్తన॒ యద్వ॒ ఈమ॑హే॒ రాధో॑ వి॒శ్వాయు॒ సౌభ॑గం .. 5.053.13
అతీ॑యామ ని॒దస్తి॒రః స్వ॒స్తిభి॑ర్హి॒త్వావ॒ద్యమరా॑తీః .
వృ॒ష్ట్వీ శం యోరాప॑ ఉ॒స్రి భే॑ష॒జం స్యామ॑ మరుతః స॒హ .. 5.053.14
సు॒దే॒వః స॑మహాసతి సు॒వీరో॑ నరో మరుతః॒ స మర్త్యః॑ .
యం త్రాయ॑ధ్వే॒ స్యామ॒ తే .. 5.053.15
స్తు॒హి భో॒జాన్స్తు॑వ॒తో అ॑స్య॒ యామ॑ని॒ రణ॒న్గావో॒ న యవ॑సే .
య॒తః పూర్వా॑ఀ ఇవ॒ సఖీ॒ఀరను॑ హ్వయ గి॒రా గృ॑ణీహి కా॒మినః॑ .. 5.053.16

ప్ర శర్ధా॑య॒ మారు॑తాయ॒ స్వభా॑నవ ఇ॒మాం వాచ॑మనజా పర్వత॒చ్యుతే॑ .
ఘ॒ర్మ॒స్తుభే॑ ది॒వ ఆ పృ॑ష్ఠ॒యజ్వ॑నే ద్యు॒మ్నశ్ర॑వసే॒ మహి॑ నృ॒మ్ణమ॑ర్చత .. 5.054.01
ప్ర వో॑ మరుతస్తవి॒షా ఉ॑ద॒న్యవో॑ వయో॒వృధో॑ అశ్వ॒యుజః॒ పరి॑జ్రయః .
సం వి॒ద్యుతా॒ దధ॑తి॒ వాశ॑తి త్రి॒తః స్వరం॒త్యాపో॒ఽవనా॒ పరి॑జ్రయః .. 5.054.02
వి॒ద్యున్మ॑హసో॒ నరో॒ అశ్మ॑దిద్యవో॒ వాత॑త్విషో మ॒రుతః॑ పర్వత॒చ్యుతః॑ .
అ॒బ్ద॒యా చి॒న్ముహు॒రా హ్రా॑దునీ॒వృతః॑ స్త॒నయ॑దమా రభ॒సా ఉదో॑జసః .. 5.054.03
వ్య1॒॑క్తూన్రు॑ద్రా॒ వ్యహా॑ని శిక్వసో॒ వ్య1॒॑న్తరి॑క్షం॒ వి రజాం॑సి ధూతయః .
వి యదజ్రా॒ఀ అజ॑థ॒ నావ॑ ఈం యథా॒ వి దు॒ర్గాణి॑ మరుతో॒ నాహ॑ రిష్యథ .. 5.054.04
తద్వీ॒ర్యం॑ వో మరుతో మహిత్వ॒నం దీ॒ర్ఘం త॑తాన॒ సూర్యో॒ న యోజ॑నం .
ఏతా॒ న యామే॒ అగృ॑భీతశోచి॒షోఽన॑శ్వదాం॒ యన్న్యయా॑తనా గి॒రిం .. 5.054.05
అభ్రా॑జి॒ శర్ధో॑ మరుతో॒ యద॑ర్ణ॒సం మోష॑థా వృ॒క్షం క॑ప॒నేవ॑ వేధసః .
అధ॑ స్మా నో అ॒రమ॑తిం సజోషస॒శ్చక్షు॑రివ॒ యంత॒మను॑ నేషథా సు॒గం .. 5.054.06
న స జీ॑యతే మరుతో॒ న హ॑న్యతే॒ న స్రే॑ధతి॒ న వ్య॑థతే॒ న రి॑ష్యతి .
నాస్య॒ రాయ॒ ఉప॑ దస్యంతి॒ నోతయ॒ ఋషిం॑ వా॒ యం రాజా॑నం వా॒ సుషూ॑దథ .. 5.054.07
ని॒యుత్వం॑తో గ్రామ॒జితో॒ యథా॒ నరో॑ఽర్య॒మణో॒ న మ॒రుతః॑ కబం॒ధినః॑ .
పిన్వం॒త్యుత్సం॒ యది॒నాసో॒ అస్వ॑ర॒న్వ్యుం॑దంతి పృథి॒వీం మధ్వో॒ అంధ॑సా .. 5.054.08
ప్ర॒వత్వ॑తీ॒యం పృ॑థి॒వీ మ॒రుద్భ్యః॑ ప్ర॒వత్వ॑తీ॒ ద్యౌర్భ॑వతి ప్ర॒యద్భ్యః॑ .
ప్ర॒వత్వ॑తీః ప॒థ్యా॑ అం॒తరి॑క్ష్యాః ప్ర॒వత్వం॑తః॒ పర్వ॑తా జీ॒రదా॑నవః .. 5.054.09
యన్మ॑రుతః సభరసః స్వర్ణరః॒ సూర్య॒ ఉది॑తే॒ మద॑థా దివో నరః .
న వోఽశ్వాః॑ శ్రథయం॒తాహ॒ సిస్ర॑తః స॒ద్యో అ॒స్యాధ్వ॑నః పా॒రమ॑శ్నుథ .. 5.054.10
అంసే॑షు వ ఋ॒ష్టయః॑ ప॒త్సు ఖా॒దయో॒ వక్ష॑స్సు రు॒క్మా మ॑రుతో॒ రథే॒ శుభః॑ .
అ॒గ్నిభ్రా॑జసో వి॒ద్యుతో॒ గభ॑స్త్యోః॒ శిప్రాః॑ శీ॒ర్షసు॒ విత॑తా హిర॒ణ్యయీః॑ .. 5.054.11
తం నాక॑మ॒ర్యో అగృ॑భీతశోచిషం॒ రుశ॒త్పిప్ప॑లం మరుతో॒ వి ధూ॑నుథ .
సమ॑చ్యంత వృ॒జనాతి॑త్విషంత॒ యత్స్వరం॑తి॒ ఘోషం॒ విత॑తమృతా॒యవః॑ .. 5.054.12
యు॒ష్మాద॑త్తస్య మరుతో విచేతసో రా॒యః స్యా॑మ ర॒థ్యో॒3॒॑ వయ॑స్వతః .
న యో యుచ్ఛ॑తి తి॒ష్యో॒3॒॑ యథా॑ ది॒వో॒3॒॑ఽస్మే రా॑రంత మరుతః సహ॒స్రిణం॑ .. 5.054.13
యూ॒యం ర॒యిం మ॑రుతః స్పా॒ర్హవీ॑రం యూ॒యమృషి॑మవథ॒ సామ॑విప్రం .
యూ॒యమర్వం॑తం భర॒తాయ॒ వాజం॑ యూ॒యం ధ॑త్థ॒ రాజా॑నం శ్రుష్టి॒మంతం॑ .. 5.054.14
తద్వో॑ యామి॒ ద్రవి॑ణం సద్యఊతయో॒ యేనా॒ స్వ1॒॑ర్ణ త॒తనా॑మ॒ నౄఀర॒భి .
ఇ॒దం సు మే॑ మరుతో హర్యతా॒ వచో॒ యస్య॒ తరే॑మ॒ తర॑సా శ॒తం హిమాః॑ .. 5.054.15

ప్రయ॑జ్యవో మ॒రుతో॒ భ్రాజ॑దృష్టయో బృ॒హద్వయో॑ దధిరే రు॒క్మవ॑క్షసః .
ఈయం॑తే॒ అశ్వైః॑ సు॒యమే॑భిరా॒శుభిః॒ శుభం॑ యా॒తామను॒ రథా॑ అవృత్సత .. 5.055.01
స్వ॒యం ద॑ధిధ్వే॒ తవి॑షీం॒ యథా॑ వి॒ద బృ॒హన్మ॑హాంత ఉర్వి॒యా వి రా॑జథ .
ఉ॒తాంతరి॑క్షం మమిరే॒ వ్యోజ॑సా॒ శుభం॑ యా॒తామను॒ రథా॑ అవృత్సత .. 5.055.02
సా॒కం జా॒తాః సు॒భ్వః॑ సా॒కము॑క్షి॒తాః శ్రి॒యే చి॒దా ప్ర॑త॒రం వా॑వృధు॒ర్నరః॑ .
వి॒రో॒కిణః॒ సూర్య॑స్యేవ ర॒శ్మయః॒ శుభం॑ యా॒తామను॒ రథా॑ అవృత్సత .. 5.055.03
ఆ॒భూ॒షేణ్యం॑ వో మరుతో మహిత్వ॒నం ది॑దృ॒క్షేణ్యం॒ సూర్య॑స్యేవ॒ చక్ష॑ణం .
ఉ॒తో అ॒స్మాఀ అ॑మృత॒త్వే ద॑ధాతన॒ శుభం॑ యా॒తామను॒ రథా॑ అవృత్సత .. 5.055.04
ఉదీ॑రయథా మరుతః సముద్ర॒తో యూ॒యం వృ॒ష్టిం వ॑ర్షయథా పురీషిణః .
న వో॑ దస్రా॒ ఉప॑ దస్యంతి ధే॒నవః॒ శుభం॑ యా॒తామను॒ రథా॑ అవృత్సత .. 5.055.05
యదశ్వాం॑ధూ॒ర్షు పృష॑తీ॒రయు॑గ్ధ్వం హిర॒ణ్యయా॒న్ప్రత్యత్కా॒ఀ అము॑గ్ధ్వం .
విశ్వా॒ ఇత్స్పృధో॑ మరుతో॒ వ్య॑స్యథ॒ శుభం॑ యా॒తామను॒ రథా॑ అవృత్సత .. 5.055.06
న పర్వ॑తా॒ న న॒ద్యో॑ వరంత వో॒ యత్రాచి॑ధ్వం మరుతో॒ గచ్ఛ॒థేదు॒ తత్ .
ఉ॒త ద్యావా॑పృథి॒వీ యా॑థనా॒ పరి॒ శుభం॑ యా॒తామను॒ రథా॑ అవృత్సత .. 5.055.07
యత్పూ॒ర్వ్యం మ॑రుతో॒ యచ్చ॒ నూత॑నం॒ యదు॒ద్యతే॑ వసవో॒ యచ్చ॑ శ॒స్యతే॑ .
విశ్వ॑స్య॒ తస్య॑ భవథా॒ నవే॑దసః॒ శుభం॑ యా॒తామను॒ రథా॑ అవృత్సత .. 5.055.08
మృ॒ళత॑ నో మరుతో॒ మా వ॑ధిష్టనా॒స్మభ్యం॒ శర్మ॑ బహు॒లం వి యం॑తన .
అధి॑ స్తో॒త్రస్య॑ స॒ఖ్యస్య॑ గాతన॒ శుభం॑ యా॒తామను॒ రథా॑ అవృత్సత .. 5.055.09
యూ॒యమ॒స్మాన్న॑యత॒ వస్యో॒ అచ్ఛా॒ నిరం॑హ॒తిభ్యో॑ మరుతో గృణా॒నాః .
జు॒షధ్వం॑ నో హ॒వ్యదా॑తిం యజత్రా వ॒యం స్యా॑మ॒ పత॑యో రయీ॒ణాం .. 5.055.10

అగ్నే॒ శర్ధం॑త॒మా గ॒ణం పి॒ష్టం రు॒క్మేభి॑రం॒జిభిః॑ .
విశో॑ అ॒ద్య మ॒రుతా॒మవ॑ హ్వయే ది॒వశ్చి॑ద్రోచ॒నాదధి॑ .. 5.056.01
యథా॑ చి॒న్మన్య॑సే హృ॒దా తదిన్మే॑ జగ్మురా॒శసః॑ .
యే తే॒ నేది॑ష్ఠం॒ హవ॑నాన్యా॒గమం॒తాన్వ॑ర్ధ భీ॒మసం॑దృశః .. 5.056.02
మీ॒ళ్హుష్మ॑తీవ పృథి॒వీ పరా॑హతా॒ మదం॑త్యేత్య॒స్మదా .
ఋక్షో॒ న వో॑ మరుతః॒ శిమీ॑వా॒ఀ అమో॑ దు॒ధ్రో గౌరి॑వ భీమ॒యుః .. 5.056.03
ని యే రి॒ణంత్యోజ॑సా॒ వృథా॒ గావో॒ న దు॒ర్ధురః॑ .
అశ్మా॑నం చిత్స్వ॒ర్యం1॒॑ పర్వ॑తం గి॒రిం ప్ర చ్యా॑వయంతి॒ యామ॑భిః .. 5.056.04
ఉత్తి॑ష్ఠ నూ॒నమే॑షాం॒ స్తోమైః॒ సము॑క్షితానాం .
మ॒రుతాం॑ పురు॒తమ॒మపూ॑ర్వ్యం॒ గవాం॒ సర్గ॑మివ హ్వయే .. 5.056.05
యుం॒గ్ధ్వం హ్యరు॑షీ॒ రథే॑ యుం॒గ్ధ్వం రథే॑షు రో॒హితః॑ .
యుం॒గ్ధ్వం హరీ॑ అజి॒రా ధు॒రి వోళ్హ॑వే॒ వహి॑ష్ఠా ధు॒రి వోళ్హ॑వే .. 5.056.06
ఉ॒త స్య వా॒జ్య॑రు॒షస్తు॑వి॒ష్వణి॑రి॒హ స్మ॑ ధాయి దర్శ॒తః .
మా వో॒ యామే॑షు మరుతశ్చి॒రం క॑ర॒త్ప్ర తం రథే॑షు చోదత .. 5.056.07
రథం॒ ను మారు॑తం వ॒యం శ్ర॑వ॒స్యుమా హు॑వామహే .
ఆ యస్మిం॑త॒స్థౌ సు॒రణా॑ని॒ బిభ్ర॑తీ॒ సచా॑ మ॒రుత్సు॑ రోద॒సీ .. 5.056.08
తం వః॒ శర్ధం॑ రథే॒శుభం॑ త్వే॒షం ప॑న॒స్యుమా హు॑వే .
యస్మి॒న్సుజా॑తా సు॒భగా॑ మహీ॒యతే॒ సచా॑ మ॒రుత్సు॑ మీళ్హు॒షీ .. 5.056.09

ఆ రు॑ద్రాస॒ ఇంద్ర॑వంతః స॒జోష॑సో॒ హిర॑ణ్యరథాః సువి॒తాయ॑ గంతన .
ఇ॒యం వో॑ అ॒స్మత్ప్రతి॑ హర్యతే మ॒తిస్తృ॒ష్ణజే॒ న ది॒వ ఉత్సా॑ ఉద॒న్యవే॑ .. 5.057.01
వాశీ॑మంత ఋష్టి॒మంతో॑ మనీ॒షిణః॑ సు॒ధన్వా॑న॒ ఇషు॑మంతో నిషం॒గిణః॑ .
స్వశ్వాః॑ స్థ సు॒రథాః॑ పృశ్నిమాతరః స్వాయు॒ధా మ॑రుతో యాథనా॒ శుభం॑ .. 5.057.02
ధూ॒ను॒థ ద్యాం పర్వ॑తాందా॒శుషే॒ వసు॒ ని వో॒ వనా॑ జిహతే॒ యామ॑నో భి॒యా .
కో॒పయ॑థ పృథి॒వీం పృ॑శ్నిమాతరః శు॒భే యదు॑గ్రాః॒ పృష॑తీ॒రయు॑గ్ధ్వం .. 5.057.03
వాత॑త్విషో మ॒రుతో॑ వ॒ర్షని॑ర్ణిజో య॒మా ఇ॑వ॒ సుస॑దృశః సు॒పేశ॑సః .
పి॒శంగా॑శ్వా అరు॒ణాశ్వా॑ అరే॒పసః॒ ప్రత్వ॑క్షసో మహి॒నా ద్యౌరి॑వో॒రవః॑ .. 5.057.04
పు॒రు॒ద్ర॒ప్సా అం॑జి॒మంతః॑ సు॒దాన॑వస్త్వే॒షసం॑దృశో అనవ॒భ్రరా॑ధసః .
సు॒జా॒తాసో॑ జ॒నుషా॑ రు॒క్మవ॑క్షసో ది॒వో అ॒ర్కా అ॒మృతం॒ నామ॑ భేజిరే .. 5.057.05
ఋ॒ష్టయో॑ వో మరుతో॒ అంస॑యో॒రధి॒ సహ॒ ఓజో॑ బా॒హ్వోర్వో॒ బలం॑ హి॒తం .
నృ॒మ్ణా శీ॒ర్షస్వాయు॑ధా॒ రథే॑షు వో॒ విశ్వా॑ వః॒ శ్రీరధి॑ త॒నూషు॑ పిపిశే .. 5.057.06
గోమ॒దశ్వా॑వ॒ద్రథ॑వత్సు॒వీరం॑ చం॒ద్రవ॒ద్రాధో॑ మరుతో దదా నః .
ప్రశ॑స్తిం నః కృణుత రుద్రియాసో భక్షీ॒య వోఽవ॑సో॒ దైవ్య॑స్య .. 5.057.07
హ॒యే నరో॒ మరు॑తో మృ॒ళతా॑ న॒స్తువీ॑మఘాసో॒ అమృ॑తా॒ ఋత॑జ్ఞాః .
సత్య॑శ్రుతః॒ కవ॑యో॒ యువా॑నో॒ బృహ॑ద్గిరయో బృ॒హదు॒క్షమా॑ణాః .. 5.057.08

తము॑ నూ॒నం తవి॑షీమంతమేషాం స్తు॒షే గ॒ణం మారు॑తం॒ నవ్య॑సీనాం .
య ఆ॒శ్వ॑శ్వా॒ అమ॑వ॒ద్వహం॑త ఉ॒తేశి॑రే అ॒మృత॑స్య స్వ॒రాజః॑ .. 5.058.01
త్వే॒షం గ॒ణం త॒వసం॒ ఖాది॑హస్తం॒ ధుని॑వ్రతం మా॒యినం॒ దాతి॑వారం .
మ॒యో॒భువో॒ యే అమి॑తా మహి॒త్వా వంద॑స్వ విప్ర తువి॒రాధ॑సో॒ నౄన్ .. 5.058.02
ఆ వో॑ యంతూదవా॒హాసో॑ అ॒ద్య వృ॒ష్టిం యే విశ్వే॑ మ॒రుతో॑ జు॒నంతి॑ .
అ॒యం యో అ॒గ్నిర్మ॑రుతః॒ సమి॑ద్ధ ఏ॒తం జు॑షధ్వం కవయో యువానః .. 5.058.03
యూ॒యం రాజా॑న॒మిర్యం॒ జనా॑య విభ్వత॒ష్టం జ॑నయథా యజత్రాః .
యు॒ష్మదే॑తి ముష్టి॒హా బా॒హుజూ॑తో యు॒ష్మత్సద॑శ్వో మరుతః సు॒వీరః॑ .. 5.058.04
అ॒రా ఇ॒వేదచ॑రమా॒ అహే॑వ॒ ప్రప్ర॑ జాయంతే॒ అక॑వా॒ మహో॑భిః .
పృశ్నేః॑ పు॒త్రా ఉ॑ప॒మాసో॒ రభి॑ష్ఠాః॒ స్వయా॑ మ॒త్యా మ॒రుతః॒ సం మి॑మిక్షుః .. 5.058.05
యత్ప్రాయా॑సిష్ట॒ పృష॑తీభి॒రశ్వై॑ర్వీళుప॒విభి॑ర్మరుతో॒ రథే॑భిః .
క్షోదం॑త॒ ఆపో॑ రిణ॒తే వనా॒న్యవో॒స్రియో॑ వృష॒భః క్రం॑దతు॒ ద్యౌః .. 5.058.06
ప్రథి॑ష్ట॒ యామ॑న్పృథి॒వీ చి॑దేషాం॒ భర్తే॑వ॒ గర్భం॒ స్వమిచ్ఛవో॑ ధుః .
వాతా॒న్హ్యశ్వాం॑ధు॒ర్యా॑యుయు॒జ్రే వ॒ర్షం స్వేదం॑ చక్రిరే రు॒ద్రియా॑సః .. 5.058.07
హ॒యే నరో॒ మరు॑తో మృ॒ళతా॑ న॒స్తువీ॑మఘాసో॒ అమృ॑తా॒ ఋత॑జ్ఞాః .
సత్య॑శ్రుతః॒ కవ॑యో॒ యువా॑నో॒ బృహ॑ద్గిరయో బృ॒హదు॒క్షమా॑ణాః .. 5.058.08

ప్ర వః॒ స్పళ॑క్రన్సువి॒తాయ॑ దా॒వనేఽర్చా॑ ది॒వే ప్ర పృ॑థి॒వ్యా ఋ॒తం భ॑రే .
ఉ॒క్షంతే॒ అశ్వాం॒తరు॑షంత॒ ఆ రజోఽను॒ స్వం భా॒నుం శ్ర॑థయంతే అర్ణ॒వైః .. 5.059.01
అమా॑దేషాం భి॒యసా॒ భూమి॑రేజతి॒ నౌర్న పూ॒ర్ణా క్ష॑రతి॒ వ్యథి॑ర్య॒తీ .
దూ॒రే॒దృశో॒ యే చి॒తయం॑త॒ ఏమ॑భిరం॒తర్మ॒హే వి॒దథే॑ యేతిరే॒ నరః॑ .. 5.059.02
గవా॑మివ శ్రి॒యసే॒ శృంగ॑ముత్త॒మం సూర్యో॒ న చక్షూ॒ రజ॑సో వి॒సర్జ॑నే .
అత్యా॑ ఇవ సు॒భ్వ1॒॑శ్చార॑వః స్థన॒ మర్యా॑ ఇవ శ్రి॒యసే॑ చేతథా నరః .. 5.059.03
కో వో॑ మ॒హాంతి॑ మహ॒తాముద॑శ్నవ॒త్కస్కావ్యా॑ మరుతః॒ కో హ॒ పౌంస్యా॑ .
యూ॒యం హ॒ భూమిం॑ కి॒రణం॒ న రే॑జథ॒ ప్ర యద్భర॑ధ్వే సువి॒తాయ॑ దా॒వనే॑ .. 5.059.04
అశ్వా॑ ఇ॒వేద॑రు॒షాసః॒ సబం॑ధవః॒ శూరా॑ ఇవ ప్ర॒యుధః॒ ప్రోత యు॑యుధుః .
మర్యా॑ ఇవ సు॒వృధో॑ వావృధు॒ర్నరః॒ సూర్య॑స్య॒ చక్షుః॒ ప్ర మి॑నంతి వృ॒ష్టిభిః॑ .. 5.059.05
తే అ॑జ్యే॒ష్ఠా అక॑నిష్ఠాస ఉ॒ద్భిదోఽమ॑ధ్యమాసో॒ మహ॑సా॒ వి వా॑వృధుః .
సు॒జా॒తాసో॑ జ॒నుషా॒ పృశ్ని॑మాతరో ది॒వో మర్యా॒ ఆ నో॒ అచ్ఛా॑ జిగాతన .. 5.059.06
వయో॒ న యే శ్రేణీః॑ ప॒ప్తురోజ॒సాంతాం॑ది॒వో బృ॑హ॒తః సాను॑న॒స్పరి॑ .
అశ్వా॑స ఏషాము॒భయే॒ యథా॑ వి॒దుః ప్ర పర్వ॑తస్య నభ॒నూఀర॑చుచ్యవుః .. 5.059.07
మిమా॑తు॒ ద్యౌరది॑తిర్వీ॒తయే॑ నః॒ సం దాను॑చిత్రా ఉ॒షసో॑ యతంతాం .
ఆచు॑చ్యవుర్ది॒వ్యం కోశ॑మే॒త ఋషే॑ రు॒ద్రస్య॑ మ॒రుతో॑ గృణా॒నాః .. 5.059.08

ఈళే॑ అ॒గ్నిం స్వవ॑సం॒ నమో॑భిరి॒హ ప్ర॑స॒త్తో వి చ॑యత్కృ॒తం నః॑ .
రథై॑రివ॒ ప్ర భ॑రే వాజ॒యద్భిః॑ ప్రదక్షి॒ణిన్మ॒రుతాం॒ స్తోమ॑మృధ్యాం .. 5.060.01
ఆ యే త॒స్థుః పృష॑తీషు శ్రు॒తాసు॑ సు॒ఖేషు॑ రు॒ద్రా మ॒రుతో॒ రథే॑షు .
వనా॑ చిదుగ్రా జిహతే॒ ని వో॑ భి॒యా పృ॑థి॒వీ చి॑ద్రేజతే॒ పర్వ॑తశ్చిత్ .. 5.060.02
పర్వ॑తశ్చి॒న్మహి॑ వృ॒ద్ధో బి॑భాయ ది॒వశ్చి॒త్సాను॑ రేజత స్వ॒నే వః॑ .
యత్క్రీళ॑థ మరుత ఋష్టి॒మంత॒ ఆప॑ ఇవ స॒ధ్ర్యం॑చో ధవధ్వే .. 5.060.03
వ॒రా ఇ॒వేద్రై॑వ॒తాసో॒ హిర॑ణ్యైర॒భి స్వ॒ధాభి॑స్త॒న్వః॑ పిపిశ్రే .
శ్రి॒యే శ్రేయాం॑సస్త॒వసో॒ రథే॑షు స॒త్రా మహాం॑సి చక్రిరే త॒నూషు॑ .. 5.060.04
అ॒జ్యే॒ష్ఠాసో॒ అక॑నిష్ఠాస ఏ॒తే సం భ్రాత॑రో వావృధుః॒ సౌభ॑గాయ .
యువా॑ పి॒తా స్వపా॑ రు॒ద్ర ఏ॑షాం సు॒దుఘా॒ పృశ్నిః॑ సు॒దినా॑ మ॒రుద్భ్యః॑ .. 5.060.05
యదు॑త్త॒మే మ॑రుతో మధ్య॒మే వా॒ యద్వా॑వ॒మే సు॑భగాసో ది॒వి ష్ఠ .
అతో॑ నో రుద్రా ఉ॒త వా॒ న్వ1॒॑స్యాగ్నే॑ వి॒త్తాద్ధ॒విషో॒ యద్యజా॑మ .. 5.060.06
అ॒గ్నిశ్చ॒ యన్మ॑రుతో విశ్వవేదసో ది॒వో వహ॑ధ్వ॒ ఉత్త॑రా॒దధి॒ ష్ణుభిః॑ .
తే మం॑దసా॒నా ధున॑యో రిశాదసో వా॒మం ధ॑త్త॒ యజ॑మానాయ సున్వ॒తే .. 5.060.07
అగ్నే॑ మ॒రుద్భిః॑ శు॒భయ॑ద్భి॒రృక్వ॑భిః॒ సోమం॑ పిబ మందసా॒నో గ॑ణ॒శ్రిభిః॑ .
పా॒వ॒కేభి॑ర్విశ్వమి॒న్వేభి॑రా॒యుభి॒ర్వైశ్వా॑నర ప్ర॒దివా॑ కే॒తునా॑ స॒జూః .. 5.060.08

కే ష్ఠా॑ నరః॒ శ్రేష్ఠ॑తమా॒ య ఏక॑ఏక ఆయ॒య .
ప॒ర॒మస్యాః॑ పరా॒వతః॑ .. 5.061.01
క్వ1॒॑ వోఽశ్వాః॒ క్వా॒3॒॑భీశ॑వః క॒థం శే॑క క॒థా య॑య .
పృ॒ష్ఠే సదో॑ న॒సోర్యమః॑ .. 5.061.02
జ॒ఘనే॒ చోద॑ ఏషాం॒ వి స॒క్థాని॒ నరో॑ యముః .
పు॒త్ర॒కృ॒థే న జన॑యః .. 5.061.03
పరా॑ వీరాస ఏతన॒ మర్యా॑సో॒ భద్ర॑జానయః .
అ॒గ్ని॒తపో॒ యథాస॑థ .. 5.061.04
సన॒త్సాశ్వ్యం॑ ప॒శుము॒త గవ్యం॑ శ॒తావ॑యం .
శ్యా॒వాశ్వ॑స్తుతాయ॒ యా దోర్వీ॒రాయో॑ప॒బర్బృ॑హత్ .. 5.061.05
ఉ॒త త్వా॒ స్త్రీ శశీ॑యసీ పుం॒సో భ॑వతి॒ వస్య॑సీ .
అదే॑వత్రాదరా॒ధసః॑ .. 5.061.06
వి యా జా॒నాతి॒ జసు॑రిం॒ వి తృష్యం॑తం॒ వి కా॒మినం॑ .
దే॒వ॒త్రా కృ॑ణు॒తే మనః॑ .. 5.061.07
ఉ॒త ఘా॒ నేమో॒ అస్తు॑తః॒ పుమా॒ఀ ఇతి॑ బ్రువే ప॒ణిః .
స వైర॑దేయ॒ ఇత్స॒మః .. 5.061.08
ఉ॒త మే॑ఽరపద్యువ॒తిర్మ॑మం॒దుషీ॒ ప్రతి॑ శ్యా॒వాయ॑ వర్త॒నిం .
వి రోహి॑తా పురుమీ॒ళ్హాయ॑ యేమతు॒ర్విప్రా॑య దీ॒ర్ఘయ॑శసే .. 5.061.09
యో మే॑ ధేనూ॒నాం శ॒తం వైద॑దశ్వి॒ర్యథా॒ దద॑త్ .
త॒రం॒త ఇ॑వ మం॒హనా॑ .. 5.061.10
య ఈం॒ వహం॑త ఆ॒శుభిః॒ పిబం॑తో మది॒రం మధు॑ .
అత్ర॒ శ్రవాం॑సి దధిరే .. 5.061.11
యేషాం॑ శ్రి॒యాధి॒ రోద॑సీ వి॒భ్రాజం॑తే॒ రథే॒ష్వా .
ది॒వి రు॒క్మ ఇ॑వో॒పరి॑ .. 5.061.12
యువా॒ స మారు॑తో గ॒ణస్త్వే॒షర॑థో॒ అనే॑ద్యః .
శు॒భం॒యావాప్ర॑తిష్కుతః .. 5.061.13
కో వే॑ద నూ॒నమే॑షాం॒ యత్రా॒ మదం॑తి॒ ధూత॑యః .
ఋ॒తజా॑తా అరే॒పసః॑ .. 5.061.14
యూ॒యం మర్తం॑ విపన్యవః ప్రణే॒తార॑ ఇ॒త్థా ధి॒యా .
శ్రోతా॑రో॒ యామ॑హూతిషు .. 5.061.15
తే నో॒ వసూ॑ని॒ కామ్యా॑ పురుశ్చం॒ద్రా రి॑శాదసః .
ఆ య॑జ్ఞియాసో వవృత్తన .. 5.061.16
ఏ॒తం మే॒ స్తోమ॑మూర్మ్యే దా॒ర్భ్యాయ॒ పరా॑ వహ .
గిరో॑ దేవి ర॒థీరి॑వ .. 5.061.17
ఉ॒త మే॑ వోచతా॒దితి॑ సు॒తసో॑మే॒ రథ॑వీతౌ .
న కామో॒ అప॑ వేతి మే .. 5.061.18
ఏ॒ష క్షే॑తి॒ రథ॑వీతిర్మ॒ఘవా॒ గోమ॑తీ॒రను॑ .
పర్వ॑తే॒ష్వప॑శ్రితః .. 5.061.19

ఋ॒తేన॑ ఋ॒తమపి॑హితం ధ్రు॒వం వాం॒ సూర్య॑స్య॒ యత్ర॑ విము॒చంత్యశ్వా॑న్ .
దశ॑ శ॒తా స॒హ త॑స్థు॒స్తదేకం॑ దే॒వానాం॒ శ్రేష్ఠం॒ వపు॑షామపశ్యం .. 5.062.01
తత్సు వాం॑ మిత్రావరుణా మహి॒త్వమీ॒ర్మా త॒స్థుషీ॒రహ॑భిర్దుదుహ్రే .
విశ్వాః॑ పిన్వథః॒ స్వస॑రస్య॒ ధేనా॒ అను॑ వా॒మేకః॑ ప॒విరా వ॑వర్త .. 5.062.02
అధా॑రయతం పృథి॒వీము॒త ద్యాం మిత్ర॑రాజానా వరుణా॒ మహో॑భిః .
వ॒ర్ధయ॑త॒మోష॑ధీః॒ పిన్వ॑తం॒ గా అవ॑ వృ॒ష్టిం సృ॑జతం జీరదానూ .. 5.062.03
ఆ వా॒మశ్వా॑సః సు॒యుజో॑ వహంతు య॒తర॑శ్మయ॒ ఉప॑ యంత్వ॒ర్వాక్ .
ఘృ॒తస్య॑ ని॒ర్ణిగను॑ వర్తతే వా॒ముప॒ సింధ॑వః ప్ర॒దివి॑ క్షరంతి .. 5.062.04
అను॑ శ్రు॒తామ॒మతిం॒ వర్ధ॑దు॒ర్వీం బ॒ర్హిరి॑వ॒ యజు॑షా॒ రక్ష॑మాణా .
నమ॑స్వంతా ధృతద॒క్షాధి॒ గర్తే॒ మిత్రాసా॑థే వరు॒ణేళా॑స్వం॒తః .. 5.062.05
అక్ర॑విహస్తా సు॒కృతే॑ పర॒స్పా యం త్రాసా॑థే వరు॒ణేళా॑స్వం॒తః .
రాజా॑నా క్ష॒త్రమహృ॑ణీయమానా స॒హస్ర॑స్థూణం బిభృథః స॒హ ద్వౌ .. 5.062.06
హిర॑ణ్యనిర్ణి॒గయో॑ అస్య॒ స్థూణా॒ వి భ్రా॑జతే ది॒వ్య1॒॑శ్వాజ॑నీవ .
భ॒ద్రే క్షేత్రే॒ నిమి॑తా॒ తిల్వి॑లే వా స॒నేమ॒ మధ్వో॒ అధి॑గర్త్యస్య .. 5.062.07
హిర॑ణ్యరూపము॒షసో॒ వ్యు॑ష్టా॒వయః॑స్థూణ॒ముది॑తా॒ సూర్య॑స్య .
ఆ రో॑హథో వరుణ మిత్ర॒ గర్త॒మత॑శ్చక్షాథే॒ అది॑తిం॒ దితిం॑ చ .. 5.062.08
యద్బంహి॑ష్ఠం॒ నాతి॒విధే॑ సుదానూ॒ అచ్ఛి॑ద్రం॒ శర్మ॑ భువనస్య గోపా .
తేన॑ నో మిత్రావరుణావవిష్టం॒ సిషా॑సంతో జిగీ॒వాంసః॑ స్యామ .. 5.062.09

ఋత॑స్య గోపా॒వధి॑ తిష్ఠథో॒ రథం॒ సత్య॑ధర్మాణా పర॒మే వ్యో॑మని .
యమత్ర॑ మిత్రావరు॒ణావ॑థో యు॒వం తస్మై॑ వృ॒ష్టిర్మధు॑మత్పిన్వతే ది॒వః .. 5.063.01
స॒మ్రాజా॑వ॒స్య భువ॑నస్య రాజథో॒ మిత్రా॑వరుణా వి॒దథే॑ స్వ॒ర్దృశా॑ .
వృ॒ష్టిం వాం॒ రాధో॑ అమృత॒త్వమీ॑మహే॒ ద్యావా॑పృథి॒వీ వి చ॑రంతి త॒న్యవః॑ .. 5.063.02
స॒మ్రాజా॑ ఉ॒గ్రా వృ॑ష॒భా ది॒వస్పతీ॑ పృథి॒వ్యా మి॒త్రావరు॑ణా॒ విచ॑ర్షణీ .
చి॒త్రేభి॑ర॒భ్రైరుప॑ తిష్ఠథో॒ రవం॒ ద్యాం వ॑ర్షయథో॒ అసు॑రస్య మా॒యయా॑ .. 5.063.03
మా॒యా వాం॑ మిత్రావరుణా ది॒వి శ్రి॒తా సూర్యో॒ జ్యోతి॑శ్చరతి చి॒త్రమాయు॑ధం .
తమ॒భ్రేణ॑ వృ॒ష్ట్యా గూ॑హథో ది॒వి పర్జ॑న్య ద్ర॒ప్సా మధు॑మంత ఈరతే .. 5.063.04
రథం॑ యుంజతే మ॒రుతః॑ శు॒భే సు॒ఖం శూరో॒ న మి॑త్రావరుణా॒ గవి॑ష్టిషు .
రజాం॑సి చి॒త్రా వి చ॑రంతి త॒న్యవో॑ ది॒వః స॑మ్రాజా॒ పయ॑సా న ఉక్షతం .. 5.063.05
వాచం॒ సు మి॑త్రావరుణా॒విరా॑వతీం ప॒ర్జన్య॑శ్చి॒త్రాం వ॑దతి॒ త్విషీ॑మతీం .
అ॒భ్రా వ॑సత మ॒రుతః॒ సు మా॒యయా॒ ద్యాం వ॑ర్షయతమరు॒ణామ॑రే॒పసం॑ .. 5.063.06
ధర్మ॑ణా మిత్రావరుణా విపశ్చితా వ్ర॒తా ర॑క్షేథే॒ అసు॑రస్య మా॒యయా॑ .
ఋ॒తేన॒ విశ్వం॒ భువ॑నం॒ వి రా॑జథః॒ సూర్య॒మా ధ॑త్థో ది॒వి చిత్ర్యం॒ రథం॑ .. 5.063.07

వరు॑ణం వో రి॒శాద॑సమృ॒చా మి॒త్రం హ॑వామహే .
పరి॑ వ్ర॒జేవ॑ బా॒హ్వోర్జ॑గ॒న్వాంసా॒ స్వ॑ర్ణరం .. 5.064.01
తా బా॒హవా॑ సుచే॒తునా॒ ప్ర యం॑తమస్మా॒ అర్చ॑తే .
శేవం॒ హి జా॒ర్యం॑ వాం॒ విశ్వా॑సు॒ క్షాసు॒ జోగు॑వే .. 5.064.02
యన్నూ॒నమ॒శ్యాం గతిం॑ మి॒త్రస్య॑ యాయాం ప॒థా .
అస్య॑ ప్రి॒యస్య॒ శర్మ॒ణ్యహిం॑సానస్య సశ్చిరే .. 5.064.03
యు॒వాభ్యాం॑ మిత్రావరుణోప॒మం ధే॑యామృ॒చా .
యద్ధ॒ క్షయే॑ మ॒ఘోనాం॑ స్తోతౄ॒ణాం చ॑ స్పూ॒ర్ధసే॑ .. 5.064.04
ఆ నో॑ మిత్ర సుదీ॒తిభి॒ర్వరు॑ణశ్చ స॒ధస్థ॒ ఆ .
స్వే క్షయే॑ మ॒ఘోనాం॒ సఖీ॑నాం చ వృ॒ధసే॑ .. 5.064.05
యు॒వం నో॒ యేషు॑ వరుణ క్ష॒త్రం బృ॒హచ్చ॑ బిభృ॒థః .
ఉ॒రు ణో॒ వాజ॑సాతయే కృ॒తం రా॒యే స్వ॒స్తయే॑ .. 5.064.06
ఉ॒చ్ఛంత్యాం॑ మే యజ॒తా దే॒వక్ష॑త్రే॒ రుశ॑ద్గవి .
సు॒తం సోమం॒ న హ॒స్తిభి॒రా ప॒డ్భిర్ధా॑వతం నరా॒ బిభ్ర॑తావర్చ॒నాన॑సం .. 5.064.07

యశ్చి॒కేత॒ స సు॒క్రతు॑ర్దేవ॒త్రా స బ్ర॑వీతు నః .
వరు॑ణో॒ యస్య॑ దర్శ॒తో మి॒త్రో వా॒ వన॑తే॒ గిరః॑ .. 5.065.01
తా హి శ్రేష్ఠ॑వర్చసా॒ రాజా॑నా దీర్ఘ॒శ్రుత్త॑మా .
తా సత్ప॑తీ ఋతా॒వృధ॑ ఋ॒తావా॑నా॒ జనే॑జనే .. 5.065.02
తా వా॑మియా॒నోఽవ॑సే॒ పూర్వా॒ ఉప॑ బ్రువే॒ సచా॑ .
స్వశ్వా॑సః॒ సు చే॒తునా॒ వాజా॑ఀ అ॒భి ప్ర దా॒వనే॑ .. 5.065.03
మి॒త్రో అం॒హోశ్చి॒దాదు॒రు క్షయా॑య గా॒తుం వ॑నతే .
మి॒త్రస్య॒ హి ప్ర॒తూర్వ॑తః సుమ॒తిరస్తి॑ విధ॒తః .. 5.065.04
వ॒యం మి॒త్రస్యావ॑సి॒ స్యామ॑ స॒ప్రథ॑స్తమే .
అ॒నే॒హస॒స్త్వోత॑యః స॒త్రా వరు॑ణశేషసః .. 5.065.05
యు॒వం మి॑త్రే॒మం జనం॒ యత॑థః॒ సం చ॑ నయథః .
మా మ॒ఘోనః॒ పరి॑ ఖ్యతం॒ మో అ॒స్మాక॒మృషీ॑ణాం గోపీ॒థే న॑ ఉరుష్యతం .. 5.065.06

ఆ చి॑కితాన సు॒క్రతూ॑ దే॒వౌ మ॑ర్త రి॒శాద॑సా .
వరు॑ణాయ ఋ॒తపే॑శసే దధీ॒త ప్రయ॑సే మ॒హే .. 5.066.01
తా హి క్ష॒త్రమవి॑హ్రుతం స॒మ్యగ॑సు॒ర్య1॒॑మాశా॑తే .
అధ॑ వ్ర॒తేవ॒ మాను॑షం॒ స్వ1॒॑ర్ణ ధా॑యి దర్శ॒తం .. 5.066.02
తా వా॒మేషే॒ రథా॑నాము॒ర్వీం గవ్యూ॑తిమేషాం .
రా॒తహ॑వ్యస్య సుష్టు॒తిం ద॒ధృక్స్తోమై॑ర్మనామహే .. 5.066.03
అధా॒ హి కావ్యా॑ యు॒వం దక్ష॑స్య పూ॒ర్భిర॑ద్భుతా .
ని కే॒తునా॒ జనా॑నాం చి॒కేథే॑ పూతదక్షసా .. 5.066.04
తదృ॒తం పృ॑థివి బృ॒హచ్ఛ్ర॑వఏ॒ష ఋషీ॑ణాం .
జ్ర॒య॒సా॒నావరం॑ పృ॒థ్వతి॑ క్షరంతి॒ యామ॑భిః .. 5.066.05
ఆ యద్వా॑మీయచక్షసా॒ మిత్ర॑ వ॒యం చ॑ సూ॒రయః॑ .
వ్యచి॑ష్ఠే బహు॒పాయ్యే॒ యతే॑మహి స్వ॒రాజ్యే॑ .. 5.066.06

బళి॒త్థా దే॑వ నిష్కృ॒తమాది॑త్యా యజ॒తం బృ॒హత్ .
వరు॑ణ॒ మిత్రార్య॑మ॒న్వర్షి॑ష్ఠం క్ష॒త్రమా॑శాథే .. 5.067.01
ఆ యద్యోనిం॑ హిర॒ణ్యయం॒ వరు॑ణ॒ మిత్ర॒ సద॑థః .
ధ॒ర్తారా॑ చర్షణీ॒నాం యం॒తం సు॒మ్నం రి॑శాదసా .. 5.067.02
విశ్వే॒ హి వి॒శ్వవే॑దసో॒ వరు॑ణో మి॒త్రో అ॑ర్య॒మా .
వ్ర॒తా ప॒దేవ॑ సశ్చిరే॒ పాంతి॒ మర్త్యం॑ రి॒షః .. 5.067.03
తే హి స॒త్యా ఋ॑త॒స్పృశ॑ ఋ॒తావా॑నో॒ జనే॑జనే .
సు॒నీ॒థాసః॑ సు॒దాన॑వోం॒ఽహోశ్చి॑దురు॒చక్ర॑యః .. 5.067.04
కో ను వాం॑ మి॒త్రాస్తు॑తో॒ వరు॑ణో వా త॒నూనాం॑ .
తత్సు వా॒మేష॑తే మ॒తిరత్రి॑భ్య॒ ఏష॑తే మ॒తిః .. 5.067.05

ప్ర వో॑ మి॒త్రాయ॑ గాయత॒ వరు॑ణాయ వి॒పా గి॒రా .
మహి॑క్షత్రావృ॒తం బృ॒హత్ .. 5.068.01
స॒మ్రాజా॒ యా ఘృ॒తయో॑నీ మి॒త్రశ్చో॒భా వరు॑ణశ్చ .
దే॒వా దే॒వేషు॑ ప్రశ॒స్తా .. 5.068.02
తా నః॑ శక్తం॒ పార్థి॑వస్య మ॒హో రా॒యో ది॒వ్యస్య॑ .
మహి॑ వాం క్ష॒త్రం దే॒వేషు॑ .. 5.068.03
ఋ॒తమృ॒తేన॒ సపం॑తేషి॒రం దక్ష॑మాశాతే .
అ॒ద్రుహా॑ దే॒వౌ వ॑ర్ధేతే .. 5.068.04
వృ॒ష్టిద్యా॑వా రీ॒త్యా॑పే॒షస్పతీ॒ దాను॑మత్యాః .
బృ॒హంతం॒ గర్త॑మాశాతే .. 5.068.05

త్రీ రో॑చ॒నా వ॑రుణ॒ త్రీఀరు॒త ద్యూంత్రీణి॑ మిత్ర ధారయథో॒ రజాం॑సి .
వా॒వృ॒ధా॒నావ॒మతిం॑ క్ష॒త్రియ॒స్యాను॑ వ్ర॒తం రక్ష॑మాణావజు॒ర్యం .. 5.069.01
ఇరా॑వతీర్వరుణ ధే॒నవో॑ వాం॒ మధు॑మద్వాం॒ సింధ॑వో మిత్ర దుహ్రే .
త్రయ॑స్తస్థుర్వృష॒భాస॑స్తిసృ॒ణాం ధి॒షణా॑నాం రేతో॒ధా వి ద్యు॒మంతః॑ .. 5.069.02
ప్రా॒తర్దే॒వీమది॑తిం జోహవీమి మ॒ధ్యంది॑న॒ ఉది॑తా॒ సూర్య॑స్య .
రా॒యే మి॑త్రావరుణా స॒ర్వతా॒తేళే॑ తో॒కాయ॒ తన॑యాయ॒ శం యోః .. 5.069.03
యా ధ॒ర్తారా॒ రజ॑సో రోచ॒నస్యో॒తాది॒త్యా ది॒వ్యా పార్థి॑వస్య .
న వాం॑ దే॒వా అ॒మృతా॒ ఆ మి॑నంతి వ్ర॒తాని॑ మిత్రావరుణా ధ్రు॒వాణి॑ .. 5.069.04

పు॒రూ॒రుణా॑ చి॒ద్ధ్యస్త్యవో॑ నూ॒నం వాం॑ వరుణ .
మిత్ర॒ వంసి॑ వాం సుమ॒తిం .. 5.070.01
తా వాం॑ స॒మ్యగ॑ద్రుహ్వా॒ణేష॑మశ్యామ॒ ధాయ॑సే .
వ॒యం తే రు॑ద్రా స్యామ .. 5.070.02
పా॒తం నో॑ రుద్రా పా॒యుభి॑రు॒త త్రా॑యేథాం సుత్రా॒త్రా .
తు॒ర్యామ॒ దస్యూం॑త॒నూభిః॑ .. 5.070.03
మా కస్యా॑ద్భుతక్రతూ య॒క్షం భు॑జేమా త॒నూభిః॑ .
మా శేష॑సా॒ మా తన॑సా .. 5.070.04

ఆ నో॑ గంతం రిశాదసా॒ వరు॑ణ॒ మిత్ర॑ బ॒ర్హణా॑ .
ఉపే॒మం చారు॑మధ్వ॒రం .. 5.071.01
విశ్వ॑స్య॒ హి ప్ర॑చేతసా॒ వరు॑ణ॒ మిత్ర॒ రాజ॑థః .
ఈ॒శా॒నా పి॑ప్యతం॒ ధియః॑ .. 5.071.02
ఉప॑ నః సు॒తమా గ॑తం॒ వరు॑ణ॒ మిత్ర॑ దా॒శుషః॑ .
అ॒స్య సోమ॑స్య పీ॒తయే॑ .. 5.071.03

ఆ మి॒త్రే వరు॑ణే వ॒యం గీ॒ర్భిర్జు॑హుమో అత్రి॒వత్ .
ని బ॒ర్హిషి॑ సదతం॒ సోమ॑పీతయే .. 5.072.01
వ్ర॒తేన॑ స్థో ధ్రు॒వక్షే॑మా॒ ధర్మ॑ణా యాత॒యజ్జ॑నా .
ని బ॒ర్హిషి॑ సదతం॒ సోమ॑పీతయే .. 5.072.02
మి॒త్రశ్చ॑ నో॒ వరు॑ణశ్చ జు॒షేతాం॑ య॒జ్ఞమి॒ష్టయే॑ .
ని బ॒ర్హిషి॑ సదతాం॒ సోమ॑పీతయే .. 5.072.03

యద॒ద్య స్థః ప॑రా॒వతి॒ యద॑ర్వా॒వత్య॑శ్వినా .
యద్వా॑ పు॒రూ పు॑రుభుజా॒ యదం॒తరి॑క్ష॒ ఆ గ॑తం .. 5.073.01
ఇ॒హ త్యా పు॑రు॒భూత॑మా పు॒రూ దంసాం॑సి॒ బిభ్ర॑తా .
వ॒ర॒స్యా యా॒మ్యధ్రి॑గూ హు॒వే తు॒విష్ట॑మా భు॒జే .. 5.073.02
ఈ॒ర్మాన్యద్వపు॑షే॒ వపు॑శ్చ॒క్రం రథ॑స్య యేమథుః .
పర్య॒న్యా నాహు॑షా యు॒గా మ॒హ్నా రజాం॑సి దీయథః .. 5.073.03
తదూ॒ షు వా॑మే॒నా కృ॒తం విశ్వా॒ యద్వా॒మను॒ ష్టవే॑ .
నానా॑ జా॒తావ॑రే॒పసా॒ సమ॒స్మే బంధు॒మేయ॑థుః .. 5.073.04
ఆ యద్వాం॑ సూ॒ర్యా రథం॒ తిష్ఠ॑ద్రఘు॒ష్యదం॒ సదా॑ .
పరి॑ వామరు॒షా వయో॑ ఘృ॒ణా వ॑రంత ఆ॒తపః॑ .. 5.073.05
యు॒వోరత్రి॑శ్చికేతతి॒ నరా॑ సు॒మ్నేన॒ చేత॑సా .
ఘ॒ర్మం యద్వా॑మరే॒పసం॒ నాస॑త్యా॒స్నా భు॑ర॒ణ్యతి॑ .. 5.073.06
ఉ॒గ్రో వాం॑ కకు॒హో య॒యిః శృ॒ణ్వే యామే॑షు సంత॒నిః .
యద్వాం॒ దంసో॑భిరశ్వి॒నాత్రి॑ర్నరావ॒వర్త॑తి .. 5.073.07
మధ్వ॑ ఊ॒ షు మ॑ధూయువా॒ రుద్రా॒ సిష॑క్తి పి॒ప్యుషీ॑ .
యత్స॑ము॒ద్రాతి॒ పర్ష॑థః ప॒క్వాః పృక్షో॑ భరంత వాం .. 5.073.08
స॒త్యమిద్వా ఉ॑ అశ్వినా యు॒వామా॑హుర్మయో॒భువా॑ .
తా యామ॑న్యామ॒హూత॑మా॒ యామ॒న్నా మృ॑ళ॒యత్త॑మా .. 5.073.09
ఇ॒మా బ్రహ్మా॑ణి॒ వర్ధ॑నా॒శ్విభ్యాం॑ సంతు॒ శంత॑మా .
యా తక్షా॑మ॒ రథా॑ఀ ఇ॒వావో॑చామ బృ॒హన్నమః॑ .. 5.073.10

కూష్ఠో॑ దేవావశ్వినా॒ద్యా ది॒వో మ॑నావసూ .
తచ్ఛ్ర॑వథో వృషణ్వసూ॒ అత్రి॑ర్వా॒మా వి॑వాసతి .. 5.074.01
కుహ॒ త్యా కుహ॒ ను శ్రు॒తా ది॒వి దే॒వా నాస॑త్యా .
కస్మి॒న్నా య॑తథో॒ జనే॒ కో వాం॑ న॒దీనాం॒ సచా॑ .. 5.074.02
కం యా॑థః॒ కం హ॑ గచ్ఛథః॒ కమచ్ఛా॑ యుంజాథే॒ రథం॑ .
కస్య॒ బ్రహ్మా॑ణి రణ్యథో వ॒యం వా॑ముశ్మసీ॒ష్టయే॑ .. 5.074.03
పౌ॒రం చి॒ద్ధ్యు॑ద॒ప్రుతం॒ పౌర॑ పౌ॒రాయ॒ జిన్వ॑థః .
యదీం॑ గృభీ॒తతా॑తయే సిం॒హమి॑వ ద్రు॒హస్ప॒దే .. 5.074.04
ప్ర చ్యవా॑నాజ్జుజు॒రుషో॑ వ॒వ్రిమత్కం॒ న ముం॑చథః .
యువా॒ యదీ॑ కృ॒థః పున॒రా కామ॑మృణ్వే వ॒ధ్వః॑ .. 5.074.05
అస్తి॒ హి వా॑మి॒హ స్తో॒తా స్మసి॑ వాం సం॒దృశి॑ శ్రి॒యే .
నూ శ్రు॒తం మ॒ ఆ గ॑త॒మవో॑భిర్వాజినీవసూ .. 5.074.06
కో వా॑మ॒ద్య పు॑రూ॒ణామా వ॑వ్నే॒ మర్త్యా॑నాం .
కో విప్రో॑ విప్రవాహసా॒ కో య॒జ్ఞైర్వా॑జినీవసూ .. 5.074.07
ఆ వాం॒ రథో॒ రథా॑నాం॒ యేష్ఠో॑ యాత్వశ్వినా .
పు॒రూ చి॑దస్మ॒యుస్తి॒ర ఆం॑గూ॒షో మర్త్యే॒ష్వా .. 5.074.08
శమూ॒ షు వాం॑ మధూయువా॒స్మాక॑మస్తు చర్కృ॒తిః .
అ॒ర్వా॒చీ॒నా వి॑చేతసా॒ విభిః॑ శ్యే॒నేవ॑ దీయతం .. 5.074.09
అశ్వి॑నా॒ యద్ధ॒ కర్హి॑ చిచ్ఛుశ్రూ॒యాత॑మి॒మం హవం॑ .
వస్వీ॑రూ॒ షు వాం॒ భుజః॑ పృం॒చంతి॒ సు వాం॒ పృచః॑ .. 5.074.10

ప్రతి॑ ప్రి॒యత॑మం॒ రథం॒ వృష॑ణం వసు॒వాహ॑నం .
స్తో॒తా వా॑మశ్వినా॒వృషిః॒ స్తోమే॑న॒ ప్రతి॑ భూషతి॒ మాధ్వీ॒ మమ॑ శ్రుతం॒ హవం॑ .. 5.075.01
అ॒త్యాయా॑తమశ్వినా తి॒రో విశ్వా॑ అ॒హం సనా॑ .
దస్రా॒ హిర॑ణ్యవర్తనీ॒ సుషు॑మ్నా॒ సింధు॑వాహసా॒ మాధ్వీ॒ మమ॑ శ్రుతం॒ హవం॑ .. 5.075.02
ఆ నో॒ రత్నా॑ని॒ బిభ్ర॑తా॒వశ్వి॑నా॒ గచ్ఛ॑తం యు॒వం .
రుద్రా॒ హిర॑ణ్యవర్తనీ జుషా॒ణా వా॑జినీవసూ॒ మాధ్వీ॒ మమ॑ శ్రుతం॒ హవం॑ .. 5.075.03
సు॒ష్టుభో॑ వాం వృషణ్వసూ॒ రథే॒ వాణీ॒చ్యాహి॑తా .
ఉ॒త వాం॑ కకు॒హో మృ॒గః పృక్షః॑ కృణోతి వాపు॒షో మాధ్వీ॒ మమ॑ శ్రుతం॒ హవం॑ .. 5.075.04
బో॒ధిన్మ॑నసా ర॒థ్యే॑షి॒రా హ॑వన॒శ్రుతా॑ .
విభి॒శ్చ్యవా॑నమశ్వినా॒ ని యా॑థో॒ అద్వ॑యావినం॒ మాధ్వీ॒ మమ॑ శ్రుతం॒ హవం॑ .. 5.075.05
ఆ వాం॑ నరా మనో॒యుజోఽశ్వా॑సః ప్రుషి॒తప్స॑వః .
వయో॑ వహంతు పీ॒తయే॑ స॒హ సు॒మ్నేభి॑రశ్వినా॒ మాధ్వీ॒ మమ॑ శ్రుతం॒ హవం॑ .. 5.075.06
అశ్వి॑నా॒వేహ గ॑చ్ఛతం॒ నాస॑త్యా॒ మా వి వే॑నతం .
తి॒రశ్చి॑దర్య॒యా పరి॑ వ॒ర్తిర్యా॑తమదాభ్యా॒ మాధ్వీ॒ మమ॑ శ్రుతం॒ హవం॑ .. 5.075.07
అ॒స్మిన్య॒జ్ఞే అ॑దాభ్యా జరి॒తారం॑ శుభస్పతీ .
అ॒వ॒స్యుమ॑శ్వినా యు॒వం గృ॒ణంత॒ముప॑ భూషథో॒ మాధ్వీ॒ మమ॑ శ్రుతం॒ హవం॑ .. 5.075.08
అభూ॑దు॒షా రుశ॑త్పశు॒రాగ్నిర॑ధాయ్యృ॒త్వియః॑ .
అయో॑జి వాం వృషణ్వసూ॒ రథో॑ దస్రా॒వమ॑ర్త్యో॒ మాధ్వీ॒ మమ॑ శ్రుతం॒ హవం॑ .. 5.075.09

ఆ భా॑త్య॒గ్నిరు॒షసా॒మనీ॑క॒ముద్విప్రా॑ణాం దేవ॒యా వాచో॑ అస్థుః .
అ॒ర్వాంచా॑ నూ॒నం ర॑థ్యే॒హ యా॑తం పీపి॒వాంస॑మశ్వినా ఘ॒ర్మమచ్ఛ॑ .. 5.076.01
న సం॑స్కృ॒తం ప్ర మి॑మీతో॒ గమి॒ష్ఠాంతి॑ నూ॒నమ॒శ్వినోప॑స్తుతే॒హ .
దివా॑భిపి॒త్వేఽవ॒సాగ॑మిష్ఠా॒ ప్రత్యవ॑ర్తిం దా॒శుషే॒ శంభ॑విష్ఠా .. 5.076.02
ఉ॒తా యా॑తం సంగ॒వే ప్రా॒తరహ్నో॑ మ॒ధ్యంది॑న॒ ఉది॑తా॒ సూర్య॑స్య .
దివా॒ నక్త॒మవ॑సా॒ శంత॑మేన॒ నేదానీం॑ పీ॒తిర॒శ్వినా త॑తాన .. 5.076.03
ఇ॒దం హి వాం॑ ప్ర॒దివి॒ స్థాన॒మోక॑ ఇ॒మే గృ॒హా అ॑శ్వినే॒దం దు॑రో॒ణం .
ఆ నో॑ ది॒వో బృ॑హ॒తః పర్వ॑తా॒దాద్భ్యో యా॑త॒మిష॒మూర్జం॒ వహం॑తా .. 5.076.04
సమ॒శ్వినో॒రవ॑సా॒ నూత॑నేన మయో॒భువా॑ సు॒ప్రణీ॑తీ గమేమ .
ఆ నో॑ ర॒యిం వ॑హత॒మోత వీ॒రానా విశ్వా॑న్యమృతా॒ సౌభ॑గాని .. 5.076.05

ప్రా॒త॒ర్యావా॑ణా ప్రథ॒మా య॑జధ్వం పు॒రా గృధ్రా॒దర॑రుషః పిబాతః .
ప్రా॒తర్హి య॒జ్ఞమ॒శ్వినా॑ ద॒ధాతే॒ ప్ర శం॑సంతి క॒వయః॑ పూర్వ॒భాజః॑ .. 5.077.01
ప్రా॒తర్య॑జధ్వమ॒శ్వినా॑ హినోత॒ న సా॒యమ॑స్తి దేవ॒యా అజు॑ష్టం .
ఉ॒తాన్యో అ॒స్మద్య॑జతే॒ వి చావః॒ పూర్వః॑పూర్వో॒ యజ॑మానో॒ వనీ॑యాన్ .. 5.077.02
హిర॑ణ్యత్వ॒ఙ్మధు॑వర్ణో ఘృ॒తస్నుః॒ పృక్షో॒ వహ॒న్నా రథో॑ వర్తతే వాం .
మనో॑జవా అశ్వినా॒ వాత॑రంహా॒ యేనా॑తియా॒థో దు॑రి॒తాని॒ విశ్వా॑ .. 5.077.03
యో భూయి॑ష్ఠం॒ నాస॑త్యాభ్యాం వి॒వేష॒ చని॑ష్ఠం పి॒త్వో రర॑తే విభా॒గే .
స తో॒కమ॑స్య పీపర॒చ్ఛమీ॑భి॒రనూ॑ర్ధ్వభాసః॒ సద॒మిత్తు॑తుర్యాత్ .. 5.077.04
సమ॒శ్వినో॒రవ॑సా॒ నూత॑నేన మయో॒భువా॑ సు॒ప్రణీ॑తీ గమేమ .
ఆ నో॑ ర॒యిం వ॑హత॒మోత వీ॒రానా విశ్వా॑న్యమృతా॒ సౌభ॑గాని .. 5.077.05

అశ్వి॑నా॒వేహ గ॑చ్ఛతం॒ నాస॑త్యా॒ మా వి వే॑నతం .
హం॒సావి॑వ పతత॒మా సు॒తాఀ ఉప॑ .. 5.078.01
అశ్వి॑నా హరి॒ణావి॑వ గౌ॒రావి॒వాను॒ యవ॑సం .
హం॒సావి॑వ పతత॒మా సు॒తాఀ ఉప॑ .. 5.078.02
అశ్వి॑నా వాజినీవసూ జు॒షేథాం॑ య॒జ్ఞమి॒ష్టయే॑ .
హం॒సావి॑వ పతత॒మా సు॒తాఀ ఉప॑ .. 5.078.03
అత్రి॒ర్యద్వా॑మవ॒రోహ॑న్నృ॒బీస॒మజో॑హవీ॒న్నాధ॑మానేవ॒ యోషా॑ .
శ్యే॒నస్య॑ చి॒జ్జవ॑సా॒ నూత॑నే॒నాగ॑చ్ఛతమశ్వినా॒ శంత॑మేన .. 5.078.04
వి జి॑హీష్వ వనస్పతే॒ యోనిః॒ సూష్యం॑త్యా ఇవ .
శ్రు॒తం మే॑ అశ్వినా॒ హవం॑ స॒ప్తవ॑ధ్రిం చ ముంచతం .. 5.078.05
భీ॒తాయ॒ నాధ॑మానాయ॒ ఋష॑యే స॒ప్తవ॑ధ్రయే .
మా॒యాభి॑రశ్వినా యు॒వం వృ॒క్షం సం చ॒ వి చా॑చథః .. 5.078.06
యథా॒ వాతః॑ పుష్క॒రిణీం॑ సమిం॒గయ॑తి స॒ర్వతః॑ .
ఏ॒వా తే॒ గర్భ॑ ఏజతు ని॒రైతు॒ దశ॑మాస్యః .. 5.078.07
యథా॒ వాతో॒ యథా॒ వనం॒ యథా॑ సము॒ద్ర ఏజ॑తి .
ఏ॒వా త్వం ద॑శమాస్య స॒హావే॑హి జ॒రాయు॑ణా .. 5.078.08
దశ॒ మాసాం॑ఛశయా॒నః కు॑మా॒రో అధి॑ మా॒తరి॑ .
ని॒రైతు॑ జీ॒వో అక్ష॑తో జీ॒వో జీవం॑త్యా॒ అధి॑ .. 5.078.09

మ॒హే నో॑ అ॒ద్య బో॑ధ॒యోషో॑ రా॒యే ది॒విత్మ॑తీ .
యథా॑ చిన్నో॒ అబో॑ధయః స॒త్యశ్ర॑వసి వా॒య్యే సుజా॑తే॒ అశ్వ॑సూనృతే .. 5.079.01
యా సు॑నీ॒థే శౌ॑చద్ర॒థే వ్యౌచ్ఛో॑ దుహితర్దివః .
సా వ్యు॑చ్ఛ॒ సహీ॑యసి స॒త్యశ్ర॑వసి వా॒య్యే సుజా॑తే॒ అశ్వ॑సూనృతే .. 5.079.02
సా నో॑ అ॒ద్యాభ॒రద్వ॑సు॒ర్వ్యు॑చ్ఛా దుహితర్దివః .
యో వ్యౌచ్ఛః॒ సహీ॑యసి స॒త్యశ్ర॑వసి వా॒య్యే సుజా॑తే॒ అశ్వ॑సూనృతే .. 5.079.03
అ॒భి యే త్వా॑ విభావరి॒ స్తోమై॑ర్గృ॒ణంతి॒ వహ్న॑యః .
మ॒ఘైర్మ॑ఘోని సు॒శ్రియో॒ దామ॑న్వంతః సురా॒తయః॒ సుజా॑తే॒ అశ్వ॑సూనృతే .. 5.079.04
యచ్చి॒ద్ధి తే॑ గ॒ణా ఇ॒మే ఛ॒దయం॑తి మ॒ఘత్త॑యే .
పరి॑ చి॒ద్వష్ట॑యో దధు॒ర్దద॑తో॒ రాధో॒ అహ్ర॑యం॒ సుజా॑తే॒ అశ్వ॑సూనృతే .. 5.079.05
ఐషు॑ ధా వీ॒రవ॒ద్యశ॒ ఉషో॑ మఘోని సూ॒రిషు॑ .
యే నో॒ రాధాం॒స్యహ్ర॑యా మ॒ఘవా॑నో॒ అరా॑సత॒ సుజా॑తే॒ అశ్వ॑సూనృతే .. 5.079.06
తేభ్యో॑ ద్యు॒మ్నం బృ॒హద్యశ॒ ఉషో॑ మఘో॒న్యా వ॑హ .
యే నో॒ రాధాం॒స్యశ్వ్యా॑ గ॒వ్యా భజం॑త సూ॒రయః॒ సుజా॑తే॒ అశ్వ॑సూనృతే .. 5.079.07
ఉ॒త నో॒ గోమ॑తీ॒రిష॒ ఆ వ॑హా దుహితర్దివః .
సా॒కం సూర్య॑స్య ర॒శ్మిభిః॑ శు॒క్రైః శోచ॑ద్భిర॒ర్చిభిః॒ సుజా॑తే॒ అశ్వ॑సూనృతే .. 5.079.08
వ్యు॑చ్ఛా దుహితర్దివో॒ మా చి॒రం త॑నుథా॒ అపః॑ .
నేత్త్వా॑ స్తే॒నం యథా॑ రి॒పుం తపా॑తి॒ సూరో॑ అ॒ర్చిషా॒ సుజా॑తే॒ అశ్వ॑సూనృతే .. 5.079.09
ఏ॒తావ॒ద్వేదు॑ష॒స్త్వం భూయో॑ వా॒ దాతు॑మర్హసి .
యా స్తో॒తృభ్యో॑ విభావర్యు॒చ్ఛంతీ॒ న ప్ర॒మీయ॑సే॒ సుజా॑తే॒ అశ్వ॑సూనృతే .. 5.079.10

ద్యు॒తద్యా॑మానం బృహ॒తీమృ॒తేన॑ ఋ॒తావ॑రీమరు॒ణప్సుం॑ విభా॒తీం .
దే॒వీము॒షసం॒ స్వ॑రా॒వహం॑తీం॒ ప్రతి॒ విప్రా॑సో మ॒తిభి॑ర్జరంతే .. 5.080.01
ఏ॒షా జనం॑ దర్శ॒తా బో॒ధయం॑తీ సు॒గాన్ప॒థః కృ॑ణ్వ॒తీ యా॒త్యగ్రే॑ .
బృ॒హ॒ద్ర॒థా బృ॑హ॒తీ వి॑శ్వమి॒న్వోషా జ్యోతి॑ర్యచ్ఛ॒త్యగ్రే॒ అహ్నాం॑ .. 5.080.02
ఏ॒షా గోభి॑రరు॒ణేభి॑ర్యుజా॒నాస్రే॑ధంతీ ర॒యిమప్రా॑యు చక్రే .
ప॒థో రదం॑తీ సువి॒తాయ॑ దే॒వీ పు॑రుష్టు॒తా వి॒శ్వవా॑రా॒ వి భా॑తి .. 5.080.03
ఏ॒షా వ్యే॑నీ భవతి ద్వి॒బర్హా॑ ఆవిష్కృణ్వా॒నా త॒న్వం॑ పు॒రస్తా॑త్ .
ఋ॒తస్య॒ పంథా॒మన్వే॑తి సా॒ధు ప్ర॑జాన॒తీవ॒ న దిశో॑ మినాతి .. 5.080.04
ఏ॒షా శు॒భ్రా న త॒న్వో॑ విదా॒నోర్ధ్వేవ॑ స్నా॒తీ దృ॒శయే॑ నో అస్థాత్ .
అప॒ ద్వేషో॒ బాధ॑మానా॒ తమాం॑స్యు॒షా ది॒వో దు॑హి॒తా జ్యోతి॒షాగా॑త్ .. 5.080.05
ఏ॒షా ప్ర॑తీ॒చీ దు॑హి॒తా ది॒వో నౄన్యోషే॑వ భ॒ద్రా ని రి॑ణీతే॒ అప్సః॑ .
వ్యూ॒ర్ణ్వ॒తీ దా॒శుషే॒ వార్యా॑ణి॒ పున॒ర్జ్యోతి॑ర్యువ॒తిః పూ॒ర్వథా॑కః .. 5.080.06

యుం॒జతే॒ మన॑ ఉ॒త యుం॑జతే॒ ధియో॒ విప్రా॒ విప్ర॑స్య బృహ॒తో వి॑ప॒శ్చితః॑ .
వి హోత్రా॑ దధే వయునా॒విదేక॒ ఇన్మ॒హీ దే॒వస్య॑ సవి॒తుః పరి॑ష్టుతిః .. 5.081.01
విశ్వా॑ రూ॒పాణి॒ ప్రతి॑ ముంచతే క॒విః ప్రాసా॑వీద్భ॒ద్రం ద్వి॒పదే॒ చతు॑ష్పదే .
వి నాక॑మఖ్యత్సవి॒తా వరే॒ణ్యోఽను॑ ప్ర॒యాణ॑ము॒షసో॒ వి రా॑జతి .. 5.081.02
యస్య॑ ప్ర॒యాణ॒మన్వ॒న్య ఇద్య॒యుర్దే॒వా దే॒వస్య॑ మహి॒మాన॒మోజ॑సా .
యః పార్థి॑వాని విమ॒మే స ఏత॑శో॒ రజాం॑సి దే॒వః స॑వి॒తా మ॑హిత్వ॒నా .. 5.081.03
ఉ॒త యా॑సి సవిత॒స్త్రీణి॑ రోచ॒నోత సూర్య॑స్య ర॒శ్మిభిః॒ సము॑చ్యసి .
ఉ॒త రాత్రీ॑ముభ॒యతః॒ పరీ॑యస ఉ॒త మి॒త్రో భ॑వసి దేవ॒ ధర్మ॑భిః .. 5.081.04
ఉ॒తేశి॑షే ప్రస॒వస్య॒ త్వమేక॒ ఇదు॒త పూ॒షా భ॑వసి దేవ॒ యామ॑భిః .
ఉ॒తేదం విశ్వం॒ భువ॑నం॒ వి రా॑జసి శ్యా॒వాశ్వ॑స్తే సవితః॒ స్తోమ॑మానశే .. 5.081.05

తత్స॑వి॒తుర్వృ॑ణీమహే వ॒యం దే॒వస్య॒ భోజ॑నం .
శ్రేష్ఠం॑ సర్వ॒ధాత॑మం॒ తురం॒ భగ॑స్య ధీమహి .. 5.082.01
అస్య॒ హి స్వయ॑శస్తరం సవి॒తుః కచ్చ॒న ప్రి॒యం .
న మి॒నంతి॑ స్వ॒రాజ్యం॑ .. 5.082.02
స హి రత్నా॑ని దా॒శుషే॑ సు॒వాతి॑ సవి॒తా భగః॑ .
తం భా॒గం చి॒త్రమీ॑మహే .. 5.082.03
అ॒ద్యా నో॑ దేవ సవితః ప్ర॒జావ॑త్సావీః॒ సౌభ॑గం .
పరా॑ దు॒ష్ష్వప్న్యం॑ సువ .. 5.082.04
విశ్వా॑ని దేవ సవితర్దురి॒తాని॒ పరా॑ సువ .
యద్భ॒ద్రం తన్న॒ ఆ సు॑వ .. 5.082.05
అనా॑గసో॒ అది॑తయే దే॒వస్య॑ సవి॒తుః స॒వే .
విశ్వా॑ వా॒మాని॑ ధీమహి .. 5.082.06
ఆ వి॒శ్వదే॑వం॒ సత్ప॑తిం సూ॒క్తైర॒ద్యా వృ॑ణీమహే .
స॒త్యస॑వం సవి॒తారం॑ .. 5.082.07
య ఇ॒మే ఉ॒భే అహ॑నీ పు॒ర ఏత్యప్ర॑యుచ్ఛన్ .
స్వా॒ధీర్దే॒వః స॑వి॒తా .. 5.082.08
య ఇ॒మా విశ్వా॑ జా॒తాన్యా॑శ్రా॒వయ॑తి॒ శ్లోకే॑న .
ప్ర చ॑ సు॒వాతి॑ సవి॒తా .. 5.082.09

అచ్ఛా॑ వద త॒వసం॑ గీ॒ర్భిరా॒భిః స్తు॒హి ప॒ర్జన్యం॒ నమ॒సా వి॑వాస .
కని॑క్రదద్వృష॒భో జీ॒రదా॑నూ॒ రేతో॑ దధా॒త్యోష॑ధీషు॒ గర్భం॑ .. 5.083.01
వి వృ॒క్షాన్హం॑త్యు॒త హం॑తి ర॒క్షసో॒ విశ్వం॑ బిభాయ॒ భువ॑నం మ॒హావ॑ధాత్ .
ఉ॒తానా॑గా ఈషతే॒ వృష్ణ్యా॑వతో॒ యత్ప॒ర్జన్యః॑ స్త॒నయ॒న్హంతి॑ దు॒ష్కృతః॑ .. 5.083.02
ర॒థీవ॒ కశ॒యాశ్వా॑ఀ అభిక్షి॒పన్నా॒విర్దూ॒తాన్కృ॑ణుతే వ॒ర్ష్యా॒ఀ3॒॑ అహ॑ .
దూ॒రాత్సిం॒హస్య॑ స్త॒నథా॒ ఉదీ॑రతే॒ యత్ప॒ర్జన్యః॑ కృణు॒తే వ॒ర్ష్యం1॒॑ నభః॑ .. 5.083.03
ప్ర వాతా॒ వాంతి॑ ప॒తయం॑తి వి॒ద్యుత॒ ఉదోష॑ధీ॒ర్జిహ॑తే॒ పిన్వ॑తే॒ స్వః॑ .
ఇరా॒ విశ్వ॑స్మై॒ భువ॑నాయ జాయతే॒ యత్ప॒ర్జన్యః॑ పృథి॒వీం రేత॒సావ॑తి .. 5.083.04
యస్య॑ వ్ర॒తే పృ॑థి॒వీ నన్న॑మీతి॒ యస్య॑ వ్ర॒తే శ॒ఫవ॒జ్జర్భు॑రీతి .
యస్య॑ వ్ర॒త ఓష॑ధీర్వి॒శ్వరూ॑పాః॒ స నః॑ పర్జన్య॒ మహి॒ శర్మ॑ యచ్ఛ .. 5.083.05
ది॒వో నో॑ వృ॒ష్టిం మ॑రుతో రరీధ్వం॒ ప్ర పి॑న్వత॒ వృష్ణో॒ అశ్వ॑స్య॒ ధారాః॑ .
అ॒ర్వాఙే॒తేన॑ స్తనయి॒త్నునేహ్య॒పో ని॑షిం॒చన్నసు॑రః పి॒తా నః॑ .. 5.083.06
అ॒భి క్రం॑ద స్త॒నయ॒ గర్భ॒మా ధా॑ ఉద॒న్వతా॒ పరి॑ దీయా॒ రథే॑న .
దృతిం॒ సు క॑ర్ష॒ విషి॑తం॒ న్యం॑చం స॒మా భ॑వంతూ॒ద్వతో॑ నిపా॒దాః .. 5.083.07
మ॒హాంతం॒ కోశ॒ముద॑చా॒ ని షిం॑చ॒ స్యందం॑తాం కు॒ల్యా విషి॑తాః పు॒రస్తా॑త్ .
ఘృ॒తేన॒ ద్యావా॑పృథి॒వీ వ్యుం॑ధి సుప్రపా॒ణం భ॑వత్వ॒ఘ్న్యాభ్యః॑ .. 5.083.08
యత్ప॑ర్జన్య॒ కని॑క్రదత్స్త॒నయ॒న్హంసి॑ దు॒ష్కృతః॑ .
ప్రతీ॒దం విశ్వం॑ మోదతే॒ యత్కిం చ॑ పృథి॒వ్యామధి॑ .. 5.083.09
అవ॑ర్షీర్వ॒ర్షముదు॒ షూ గృ॑భా॒యాక॒ర్ధన్వా॒న్యత్యే॑త॒వా ఉ॑ .
అజీ॑జన॒ ఓష॑ధీ॒ర్భోజ॑నాయ॒ కము॒త ప్ర॒జాభ్యో॑ఽవిదో మనీ॒షాం .. 5.083.10

బళి॒త్థా పర్వ॑తానాం ఖి॒ద్రం బి॑భర్షి పృథివి .
ప్ర యా భూమిం॑ ప్రవత్వతి మ॒హ్నా జి॒నోషి॑ మహిని .. 5.084.01
స్తోమా॑సస్త్వా విచారిణి॒ ప్రతి॑ ష్టోభంత్య॒క్తుభిః॑ .
ప్ర యా వాజం॒ న హేషం॑తం పే॒రుమస్య॑స్యర్జుని .. 5.084.02
దృ॒ళ్హా చి॒ద్యా వన॒స్పతీ॑న్క్ష్మ॒యా దర్ధ॒ర్ష్యోజ॑సా .
యత్తే॑ అ॒భ్రస్య॑ వి॒ద్యుతో॑ ది॒వో వర్షం॑తి వృ॒ష్టయః॑ .. 5.084.03

ప్ర స॒మ్రాజే॑ బృ॒హద॑ర్చా గభీ॒రం బ్రహ్మ॑ ప్రి॒యం వరు॑ణాయ శ్రు॒తాయ॑ .
వి యో జ॒ఘాన॑ శమి॒తేవ॒ చర్మో॑ప॒స్తిరే॑ పృథి॒వీం సూర్యా॑య .. 5.085.01
వనే॑షు॒ వ్య1॒॑న్తరి॑క్షం తతాన॒ వాజ॒మర్వ॑త్సు॒ పయ॑ ఉ॒స్రియా॑సు .
హృ॒త్సు క్రతుం॒ వరు॑ణో అ॒ప్స్వ1॒॑గ్నిం ది॒వి సూర్య॑మదధా॒త్సోమ॒మద్రౌ॑ .. 5.085.02
నీ॒చీన॑బారం॒ వరు॑ణః॒ కవం॑ధం॒ ప్ర స॑సర్జ॒ రోద॑సీ అం॒తరి॑క్షం .
తేన॒ విశ్వ॑స్య॒ భువ॑నస్య॒ రాజా॒ యవం॒ న వృ॒ష్టిర్వ్యు॑నత్తి॒ భూమ॑ .. 5.085.03
ఉ॒నత్తి॒ భూమిం॑ పృథి॒వీము॒త ద్యాం య॒దా దు॒గ్ధం వరు॑ణో॒ వష్ట్యాదిత్ .
సమ॒భ్రేణ॑ వసత॒ పర్వ॑తాసస్తవిషీ॒యంతః॑ శ్రథయంత వీ॒రాః .. 5.085.04
ఇ॒మామూ॒ ష్వా॑సు॒రస్య॑ శ్రు॒తస్య॑ మ॒హీం మా॒యాం వరు॑ణస్య॒ ప్ర వో॑చం .
మానే॑నేవ తస్థి॒వాఀ అం॒తరి॑క్షే॒ వి యో మ॒మే పృ॑థి॒వీం సూర్యే॑ణ .. 5.085.05
ఇ॒మామూ॒ ను క॒విత॑మస్య మా॒యాం మ॒హీం దే॒వస్య॒ నకి॒రా ద॑ధర్ష .
ఏకం॒ యదు॒ద్నా న పృ॒ణంత్యేనీ॑రాసిం॒చంతీ॑ర॒వన॑యః సము॒ద్రం .. 5.085.06
అ॒ర్య॒మ్యం॑ వరుణ మి॒త్ర్యం॑ వా॒ సఖా॑యం వా॒ సద॒మిద్భ్రాత॑రం వా .
వే॒శం వా॒ నిత్యం॑ వరు॒ణార॑ణం వా॒ యత్సీ॒మాగ॑శ్చకృ॒మా శి॒శ్రథ॒స్తత్ .. 5.085.07
కి॒త॒వాసో॒ యద్రి॑రి॒పుర్న దీ॒వి యద్వా॑ ఘా స॒త్యము॒త యన్న వి॒ద్మ .
సర్వా॒ తా వి ష్య॑ శిథి॒రేవ॑ దే॒వాధా॑ తే స్యామ వరుణ ప్రి॒యాసః॑ .. 5.085.08

ఇంద్రా॑గ్నీ॒ యమవ॑థ ఉ॒భా వాజే॑షు॒ మర్త్యం॑ .
దృ॒ళ్హా చి॒త్స ప్ర భే॑దతి ద్యు॒మ్నా వాణీ॑రివ త్రి॒తః .. 5.086.01
యా పృత॑నాసు దు॒ష్టరా॒ యా వాజే॑షు శ్ర॒వాయ్యా॑ .
యా పంచ॑ చర్ష॒ణీర॒భీం॑ద్రా॒గ్నీ తా హ॑వామహే .. 5.086.02
తయో॒రిదమ॑వ॒చ్ఛవ॑స్తి॒గ్మా ది॒ద్యున్మ॒ఘోనోః॑ .
ప్రతి॒ ద్రుణా॒ గభ॑స్త్యో॒ర్గవాం॑ వృత్ర॒ఘ్న ఏష॑తే .. 5.086.03
తా వా॒మేషే॒ రథా॑నామింద్రా॒గ్నీ హ॑వామహే .
పతీ॑ తు॒రస్య॒ రాధ॑సో వి॒ద్వాంసా॒ గిర్వ॑ణస్తమా .. 5.086.04
తా వృ॒ధంతా॒వను॒ ద్యూన్మర్తా॑య దే॒వావ॒దభా॑ .
అర్హం॑తా చిత్పు॒రో ద॒ధేంఽశే॑వ దే॒వావర్వ॑తే .. 5.086.05
ఏ॒వేంద్రా॒గ్నిభ్యా॒మహా॑వి హ॒వ్యం శూ॒ష్యం॑ ఘృ॒తం న పూ॒తమద్రి॑భిః .
తా సూ॒రిషు॒ శ్రవో॑ బృ॒హద్ర॒యిం గృ॒ణత్సు॑ దిధృత॒మిషం॑ గృ॒ణత్సు॑ దిధృతం .. 5.086.06

ప్ర వో॑ మ॒హే మ॒తయో॑ యంతు॒ విష్ణ॑వే మ॒రుత్వ॑తే గిరి॒జా ఏ॑వ॒యామ॑రుత్ .
ప్ర శర్ధా॑య॒ ప్రయ॑జ్యవే సుఖా॒దయే॑ త॒వసే॑ భం॒దది॑ష్టయే॒ ధుని॑వ్రతాయ॒ శవ॑సే .. 5.087.01
ప్ర యే జా॒తా మ॑హి॒నా యే చ॒ ను స్వ॒యం ప్ర వి॒ద్మనా॑ బ్రు॒వత॑ ఏవ॒యామ॑రుత్ .
క్రత్వా॒ తద్వో॑ మరుతో॒ నాధృషే॒ శవో॑ దా॒నా మ॒హ్నా తదే॑షా॒మధృ॑ష్టాసో॒ నాద్ర॑యః .. 5.087.02
ప్ర యే ది॒వో బృ॑హ॒తః శృ॑ణ్వి॒రే గి॒రా సు॒శుక్వా॑నః సు॒భ్వ॑ ఏవ॒యామ॑రుత్ .
న యేషా॒మిరీ॑ స॒ధస్థ॒ ఈష్ట॒ ఆఀ అ॒గ్నయో॒ న స్వవి॑ద్యుతః॒ ప్ర స్యం॒ద్రాసో॒ ధునీ॑నాం .. 5.087.03
స చ॑క్రమే మహ॒తో నిరు॑రుక్ర॒మః స॑మా॒నస్మా॒త్సద॑స ఏవ॒యామ॑రుత్ .
య॒దాయు॑క్త॒ త్మనా॒ స్వాదధి॒ ష్ణుభి॒ర్విష్ప॑ర్ధసో॒ విమ॑హసో॒ జిగా॑తి॒ శేవృ॑ధో॒ నృభిః॑ .. 5.087.04
స్వ॒నో న వోఽమ॑వాన్రేజయ॒ద్వృషా॑ త్వే॒షో య॒యిస్త॑వి॒ష ఏ॑వ॒యామ॑రుత్ .
యేనా॒ సహం॑త ఋం॒జత॒ స్వరో॑చిషః॒ స్థార॑శ్మానో హిర॒ణ్యయాః॑ స్వాయు॒ధాస॑ ఇ॒ష్మిణః॑ .. 5.087.05
అ॒పా॒రో వో॑ మహి॒మా వృ॑ద్ధశవసస్త్వే॒షం శవో॑ఽవత్వేవ॒యామ॑రుత్ .
స్థాతా॑రో॒ హి ప్రసి॑తౌ సం॒దృశి॒ స్థన॒ తే న॑ ఉరుష్యతా ని॒దః శు॑శు॒క్వాంసో॒ నాగ్నయః॑ .. 5.087.06
తే రు॒ద్రాసః॒ సుమ॑ఖా అ॒గ్నయో॑ యథా తువిద్యు॒మ్నా అ॑వంత్వేవ॒యామ॑రుత్ .
దీ॒ర్ఘం పృ॒థు ప॑ప్రథే॒ సద్మ॒ పార్థి॑వం॒ యేషా॒మజ్మే॒ష్వా మ॒హః శర్ధాం॒స్యద్భు॑తైనసాం .. 5.087.07
అ॒ద్వే॒షో నో॑ మరుతో గా॒తుమేత॑న॒ శ్రోతా॒ హవం॑ జరి॒తురే॑వ॒యామ॑రుత్ .
విష్ణో॑ర్మ॒హః స॑మన్యవో యుయోతన॒ స్మద్ర॒థ్యో॒3॒॑ న దం॒సనాప॒ ద్వేషాం॑సి సను॒తః .. 5.087.08
గంతా॑ నో య॒జ్ఞం య॑జ్ఞియాః సు॒శమి॒ శ్రోతా॒ హవ॑మర॒క్ష ఏ॑వ॒యామ॑రుత్ .
జ్యేష్ఠా॑సో॒ న పర్వ॑తాసో॒ వ్యో॑మని యూ॒యం తస్య॑ ప్రచేతసః॒ స్యాత॑ దు॒ర్ధర్త॑వో ని॒దః .. 5.087.09


Last updated July 2, 2013

Special mention : Initial processing and help by Avinash and Shashi Sathaye, 
Avinash Chopde, Shree Devi Kumar, Sunder Hattangadi, John Gardner.
Reprocessed from Original in final form by Detlef Eichler with additional corrections.
See Detlef's site http://www.detlef108.de/Rigvedatm
for other details and formats.

The text is shown with accents (Anudattas, dependent Svaritas,
and independent Svaritas including Kampas). Words are connected (agnimILe). 
Ch is doubled as in gachChati according to the rules of Rigveda-Pratishakhya. 
At the end of a word m is replaced by Anusvara M if the initial letter of the
following word is a labial stop consonant (p, ph, b, bh, m).
Visarga H before sh, Sh or s followed by a voiceless consonant has been restored.

Source : The Aufrecht/van Nooten/Holland (Samhita) version
of the Rigveda (http://www.people.fasarvard.edu/~witzel/onlineRVtm).
In this text accented vowels have Udatta or 'independent Svarita' markers.
Kampas are not shown. Words are separated (agnim ILe). 
Ch is not doubled as in gaChati. At the end of a word we find m before
a following labial stop consonant (p, ph, b, bh, m).
Visarga H before sh, Sh or s followed by a voiceless consonant has 
been dropped according to a rule of  Rigveda-Pratishakhya.

Send corrections to   : detlefeichler@googlemail.com, (sanskrit at cheerful dot c om)


